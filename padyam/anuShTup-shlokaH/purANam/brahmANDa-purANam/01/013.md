---
title: ०१३

---
सुत उवाच ॥  
ब्रह्मणः सृजतः पुत्रान् पूर्वं स्वायम्भुवेंऽतरे ॥  
गात्रेभ्यो जज्ञिरे तस्य मनुष्यासुरदेवताः ॥ १३.१ ॥  
पितृवन्मन्यमानास्तं जज्ञिरे पितरोऽपि च ॥  
तेषां निसर्गः प्रागुक्तः समासाच्छ्रुयतां पुनः ॥ १३.२ ॥  
देवासुरमनुष्यांश्च सृष्ट्वा ब्रह्माभ्यमन्यत ॥  
पितृवन्मन्यमाना वै जज्ञिरेऽस्योपपक्षतः ॥ १३.३ ॥  
मध्वादयः षडृतवः पितॄंस्तान्परिचक्षते ॥  
ऋतवः पितरो देवा इत्येषा वैदिकी श्रुतिः ॥ १३.४ ॥  
मन्वन्तरेषु सर्वेषु ह्यतीतानागतेषु वै ॥  
एते स्वायम्भुवे पूर्वमुत्पन्नाश्चान्तरे शुभे ॥ १३.५ ॥  
अग्निष्वात्ता स्मृता नाम्ना तथा बर्हिषदश्च वै ॥  
अयज्वानस्तथा तेषामासन्ये गृहमेधिनः ॥ १३.६ ॥  
अग्निष्वात्ता स्मृतास्ते वै पितरो नाहिताग्नयः ॥  
यज्वानस्तेषु ये त्वासन्पितरः सोमपीथिनः ॥ १३.७ ॥  
स्मृता बर्हिषदस्ते वै पितरस्त्वग्निहोत्रिणः ॥  
ऋतवः पितरो देवाः शास्त्रेऽस्मिन्निश्चयं गताः ॥ १३.८ ॥  
मधुमाधवौ रसौ ज्ञेयौ शुचिशुक्रौ च शुष्मिणौ ॥  
नभाश्चैव नभस्यश्च जीवावेतावुदाहृतौ ॥ १३.९ ॥  
इषश्चैव तथोर्जश्च स्वधावन्तावुदाहृतौ ॥  
सहश्चैव सहस्यश्च घोरावेतावुदाहृतौ ॥ १३.१० ॥  
तपाश्चैव तपस्यश्च मन्युमन्तौ तु शैशिरौ ॥  
कालावस्थासु षट्स्वेते मासाख्या वै व्यवस्थिताः ॥ १३.११ ॥  
इमे च ऋतवः प्रोक्ताश्चेतनाचेतनेषु वै ॥  
ऋतवो ब्रह्मणः पुत्रा विज्ञेयास्तेऽभिमानिनः ॥ १३.१२ ॥  
मासार्द्धमासस्थानेषु स्थानिनौ ऋतवो मताः ॥  
स्थानानां व्यतिरेकेण ज्ञेयाः स्थानाभिमानिनः ॥ १३.१३ ॥  
अहोरात्राणि मासाश्च ऋतवश्चायनानि च ॥  
संवत्सराश्च स्थानानि कामाख्या ह्यभिमानिनाम् ॥ १३.१४ ॥  
एतेषु स्थानिनो ये तु कालावस्था व्यवस्थिताः ॥  
तत्सतत्त्वास्तदात्मानस्तान्वक्ष्यामि निबोधत ॥ १३.१५ ॥  
पार्वण्यस्तिथयः सन्ध्याः पक्षा मासार्द्धसम्मिताः ॥  
निमेषाश्च कलाः कष्ठा मुहुर्त्ता दिवसाः क्षयाः ॥ १३.१६ ॥  
द्वावर्द्धमासौ मासस्तु द्वौ मासावृतुरुच्यते ॥  
ऋतुत्रयं चाप्ययनं द्वेऽयने दक्षिणोत्तरे ॥ १३.१७ ॥  
संवत्सरः समेतश्च स्थानान्येतानि स्थानिनाम् ॥  
ऋतवस्तु निमेः पुत्रा विज्ञेयास्ते तथैव षट् ॥ १३.१८ ॥  
ऋतुपुत्राः स्मृताः पञ्च प्रजाः स्वार्तवलक्षणाः ॥  
यस्माच्चैवार्त्तवेभ्यस्तु जायन्ते स्थाणु जङ्गमाः ॥ १३.१९ ॥  
आर्तवाः पितरस्तस्मादृतवश्च पितामहाः ॥  
समेतास्तु प्रसूयन्ते प्रजाश्चैव प्रजापतेः ॥ १३.२० ॥  
तस्मात्स्मृतः प्रजानां वै वत्सरः प्रपितामहः ॥  
स्थानेषु स्थानिनो ह्येते स्थानात्मानः प्रकीर्त्तिताः ॥ १३.२१ ॥  
तदाख्यास्तत्ससत्त्वाश्च तदात्मानश्च ते स्मृताः ॥  
प्रजापतिः स्मृतो यस्तु स तु संवत्सरो मतः ॥ १३.२२ ॥  
संवत्सरसुतो ह्यग्नि ऋत इत्युच्यते बुधैः ॥  
ऋतात्तु ऋतवो यस्माज्जज्ञिरे ऋतवस्ततः ॥ १३.२३ ॥  
मासाः षडर्तवो ज्ञेयास्तेषां पञ्चर्तवाः स्मृताः ॥  
द्विपदां चतुष्पदां चैव पक्षिणां सर्वतामपि ॥ १३.२४ ॥  
स्थावराणां च पञ्चानां पुष्पं कालार्त्तवं स्मृतम् ॥  
ऋतुत्वमार्तवत्वं च पितृत्वं च प्रकीर्त्तितम् ॥ १३.२५ ॥  
इत्येते पितरो ज्ञेया ऋतवश्चार्तवाश्च ये ॥  
सर्वभूतानि तेभ्यो यदृतुकालाद्विजज्ञिरे ॥ १३.२६ ॥  
तस्मादेते हि पितर आर्तवा इति नः श्रुतम् ॥  
मन्वन्तरेष्विह त्वेते स्थिताः कालभिमानिनः ॥ १३.२७ ॥  
कार्यकारणयुक्तास्तु ए श्वर्याद्व्याप्य संस्थिताः ॥  
स्थानाभिमानिनो ह्येते तिष्ठन्तीह प्रसङ्गमात् ॥ १३.२८ ॥  
अग्निष्वात्ता बर्हिषदः पितरो विविधाः पुनः ॥  
जज्ञे स्वधापितृभ्यस्तु द्वे कन्ये लोकविश्रुते ॥ १३.२९ ॥  
मेना च धारणी चैव याभ्यां धृतमिदं जगत् ॥  
ते उभे ब्रह्मवादिन्यौ योगिन्यौ चैव ते उभे ॥ १३.३० ॥  
पितरस्ते निजे कन्ये धर्मार्थं प्रददुः शुभे ॥  
अग्निष्वात्तास्तु ये प्रोक्तास्तेषां मेना तु मानसी ॥ १३.३१ ॥  
धारणी मानसी चैव कन्या बर्हिषदां स्मृता ॥  
मेरोस्तां धारणीं नाम पत्न्यर्थं वा सृजन् शुभाम् ॥ १३.३२ ॥  
पितरस्ते बर्हिषदः स्मृता ये सोमपायिनः ॥  
अग्निष्वात्तास्तु तां मेना पत्नी हिमवते ददुः ॥ १३.३३ ॥  
उपहूता स्मृता ये वै तद्दौहित्रान्निबोधत ॥  
मेना हिमवतः पत्नी मैनाकं सा व्यजायत ॥ १३.३४ ॥  
गङ्गां सरिद्वरां चैव पत्नी या लवणोदधेः ॥  
मैनाकस्यात्मजः क्रौचः क्रौञ्चद्वीपो यतः स्मृतः ॥ १३.३५ ॥  
मेरोस्तु धारणी पत्नी दिव्यौषधिसमन्वितम् ॥  
मन्दरं सुषुवे पुत्रं तिस्रः कन्याश्च विश्रुताः ॥ १३.३६ ॥  
वेलां च नियतिं चैव तृतीयां चायतिं विदुः ॥  
धातुश्चैवायतिः पत्नी विधातुर्नियतिः स्मृता ॥ १३.३७ ॥  
स्वायं भुवेंऽतरे पूर्वं ययोर्वै कीर्त्तिताः प्रजाः ॥  
सुषुवे सागराद्वेला कन्यामेकामनिन्दिताम् ॥ १३.३८ ॥  
सवर्णां नाम सामुद्रीं पत्नीं प्राचीनबर्हिषः ॥  
सवर्णायां सुता जाता दश प्राचीनबर्हिषः ॥ १३.३९ ॥  
सर्वे प्रचेतसो नाम धनुर्वेदस्य पारगाः ॥  
तेषां स्वायम्भुवो दक्षः पुत्रत्वं जग्मि वान्प्रभुः ॥ १३.४० ॥  
त्रयम्बकस्याभिशापेन चाक्षुषस्यान्तरे मनोः ॥  
एतच्छुत्वा ततः सूतमपृच्छच्छांशपायनिः ॥ १३.४१ ॥  
उत्पन्नः स कथं दक्षो ह्यभिशापाद्भवस्य तु ॥  
चाक्षुषस्यान्तरे पूर्वं तन्नः प्रब्रूहि पृच्छताम् ॥ १३.४२ ॥  
इत्युक्तः कथयामास सूतो दक्षाश्रयां कथाम् ॥  
शांशपायनिमामन्त्र्य त्र्यम्बकाच्छापकारणम् ॥ १३.४३ ॥  
सूत उवाच ॥  
दक्षस्यासन्सुता ह्यष्टौ कन्या याः कीर्त्तिता मया ॥  
स्वेभ्यो गृहेभ्य आनाय्य ताः पिताभ्यर्चयद्गृहे ॥ १३.४४ ॥  
ततस्त्वभ्यर्चिताः सर्वा न्यवसंस्ताः पितुर्गृहे ॥  
तासां ज्येष्ठा सती नाम पत्नी या त्र्यम्बकस्य वै ॥ १३.४५ ॥  
नाजुहावात्मजां तां वै दक्षो रुद्रमभिद्विषन् ॥  
अकरोत्सन्नतिं दक्षे न कदाचिन्महेश्वरः ॥ १३.४६ ॥  
जामाता श्वशुरे तस्मिन्स्वभावात्तेजसि स्थितः ॥  
ततो ज्ञात्वा सती सर्वाः न्यवसंस्ताः पितुर्गृहे ॥ १३.४७ ॥  
जगाम साप्यनाहूता सती तत्स्व पितुर्गृहम् ॥  
ताभ्यो हीनां पिता चक्रे सत्याः पूजामसम्मताम् ॥ १३.४८ ॥  
ततोऽब्रवीत्सा पितरं देवी क्रोधादमर्षिता ॥  
यवीयसीभ्योप्यधमां पूजां कृत्वा मम प्रभो ॥ १३.४९ ॥  
असत्कृत्य पितर्मां त्वं कृतवानसि गर्हितम् ॥  
अहं ज्येष्ठा वरिष्ठा च त्वं मां सत्कर्तुमर्ह सि ॥ १३.५० ॥  
एवमुक्तोऽब्रवीदेनां दक्षः संरक्तलोचनः ॥  
त्वत्तः श्रेष्ठावरिष्ठाश्च पूज्या बालाः सुता मम ॥ १३.५१ ॥  
तासां चैव तु भर्तारस्ते मे बहुमताः सति ॥  
ब्रह्मिष्ठाः सुतपस्काश्च महायोगाः सुधार्मिकाः ॥ १३.५२ ॥  
गुणैश्चैवाधिकाः श्लाघ्याः सर्वे ते त्र्यम्बकात्सति ॥  
वसिष्ठोऽत्रिः पुलस्त्यश्च ह्यङ्गिरा पुलहः क्रतुः ॥ १३.५३ ॥  
भृगुर्मरीचिश्च तथा श्रैष्ठा जामातरो मम ॥  
यस्मान्मां स्पर्द्धते शर्वः सदा चैवावमन्यते ॥ १३.५४ ॥  
तेन त्वां न विभूषामि प्रतिकूलो हि मे भवः ॥  
इत्युक्तवांस्तदा दक्षः सम्प्रमूढेन चेतसा ॥ १३.५५ ॥  
शापार्थमात्मनश्चैव ये चोक्ताः परमर्षयः ॥  
तथोक्ता पितरं सा वै क्रुद्धा देवीदमब्रवीत् ॥ १३.५६ ॥  
वाङ्मनः कर्मभिर्यस्माददुष्टां मां विगर्हसे ॥  
तस्मात्त्यजाम्यहमिमं देहं तात तवात्मजम् ॥ १३.५७ ॥  
ततस्तेनावमानेन सती दुःखादमर्षिता ॥  
अब्रवीद्वचनं देवी नमस्कृत्य स्वयम्भुवे ॥ १३.५८ ॥  
यत्राहमुपपद्ये च पुनर्देहेन भास्वता ॥  
तत्राप्यहमसम्भूता सम्भूता धार्मिकादपि ॥ १३.५९ ॥  
गच्छेयं धर्मपत्नीत्वं त्र्यम्बकस्यैव धीमतः ॥  
तत्रैवाथ समासीना युक्तात्मानं समादधे ॥ १३.६० ॥  
धारयामास चाग्नेयीं धारणां मनसात्मनः ॥  
तत आत्मसमुत्थोऽस्या वायुना समुदीरितः ॥  
सर्वागेभ्यो विनिःसृत्य वह्निस्तां भस्मसात्करोत् ॥ १३.६१ ॥  
तदुपश्रुत्य निधनं सत्या देवोऽथ शूलभृत् ॥  
संवादं च तयोर्बुद्ध्वा याथातथ्येन शङ्करः ॥  
दक्षस्य च ऋषीणां च चुकोप भगवान्प्रभुः ॥ १३.६२ ॥  
रुद्र उवाच ॥  
सर्वेषामेव लोकानां भूर्लोकस्त्वादिरुच्यते ॥  
तं सदा धारयिष्यामि निदेशात्परमेष्ठिनः ॥ १३.६३ ॥  
अस्यां क्षितौ धृता लोकाः सर्वे तिष्ठन्ति भास्वराः ॥  
तानहं धारयामीह सततं च तदाज्ञया ॥ १३.६४ ॥  
चातुर्वर्ण्यं हि देवानां ते चाप्येकत्र भुञ्जते ॥  
नाहं तैः सह भोक्ष्ये वै ततो दास्यन्ति ते पृथक् ॥ १३.६५ ॥  
यस्मादवमता दक्ष मत्कृतेऽनागसा सती ॥  
प्रशस्ताश्चेतराः सर्वाः स्वसुता भर्तृभिः सह ॥ १३.६६ ॥  
तस्माद्वैवस्वते प्राप्ते पुनरेते महर्षयः ॥  
उत्पत्स्यन्ते द्वितीये वै मम यज्ञ ह्ययोनिचाः ॥ १३.६७ ॥  
हुते वै ब्रह्मणा शुक्रे चाक्षुषस्यान्तरे मनोः ॥  
अभिव्याहृत्य सर्वांस्तान् दक्षं चैवाशपत्पुनः ॥ १३.६८ ॥  
भविता मानुषो राजा चाक्षुषस्य त्वमन्वये ॥  
प्राचीनबर्हिषः पौत्रः पुत्रश्चैव प्रचेतसाम् ॥ १३.६९ ॥  
दक्ष एवेह नाम्ना तु मारिषायां जनिष्यसि ॥  
कन्यायां शाखिनां त्वं वै प्राप्ते वैवस्वतेंऽतरे ॥ १३.७० ॥  
विघ्नं तत्राप्यहं तुभ्यमाचरिष्यामि दुर्मते ॥  
धर्म्मयुक्ते च ते कार्ये एकस्मिंस्तु दुरासदे ॥ १३.७१ ॥  
सूत उवाच ॥  
तदुपश्रुत्य दक्षस्तु रुद्रं सोऽभ्यशपत्पुनः ॥  
यस्मात्त्वं मत्कृतेऽनिष्टमृषीणां कृतवानसि ॥  
तस्मात्सार्द्धं सुरैर्यज्ञे न त्वां यक्ष्यन्ति वै द्विजाः ॥ १३.७२ ॥  
हुत्वाऽऽहुतिं तव क्रूर ह्यपः स्प्रक्ष्यन्ति कर्मसु ॥  
इहैव वत्स्यसि तथा दिवं हित्वा युगक्षयात् ॥ १३.७३ ॥  
ततो देवैः स तैः सार्द्धं नेज्यते पृथगिज्यते ॥  
ततोऽभिव्याहृतो दक्षो रुद्रेणामिततेजसा ॥ १३.७४ ॥  
स्वायम्भुवीं तनुं त्यक्त्वा उत्पन्नो मानुषेष्विह ॥ १३.७५ ॥  
ज्ञात्वा गृहपतिर्दक्षो यज्ञानामीश्वरं प्रभुम् ॥  
समस्तेनेह यज्ञेन सोऽयजद्दैवतैः सह ॥ १३.७६ ॥  
अथ देवी सती या तु प्राप्ते वैवस्वतेंऽतरे ॥  
मेनायां तामुमां देवीं जनयामास शैलराट् ॥ १३.७७ ॥  
या तु देवी सती पूर्वमासीत्पश्चादुमाऽभवत् ॥  
सदा पत्नी भवस्यैषा न तया मुच्यते भवः ॥ १३.७८ ॥  
मरीचं कश्यपं देवी यथादितिरनुव्रता ॥  
यथा नारायणं श्रीश्च मघवन्तं शची यथा ॥ १३.७९ ॥  
विष्णुं कीर्ती रुषा सूर्यं वसिष्ठं चाप्यरुन्धती ॥  
नैतास्तु विजहत्येतान् भर्तॄन्देव्यः कदाचन ॥ १३.८० ॥  
आवर्तमानाः कल्पेषु जायन्ते तैः पुनः सह ॥  
एवं प्राचेतसो दक्षो जज्ञे वै चाक्षुषेंऽतरे ॥ १३.८१ ॥  
दशभ्यस्तु प्रचेतोभ्यो मारिषायां पुनर्नृपः ॥  
जज्ञे तदाभिशापेन द्वितीय इति नः श्रुतम् ॥ १३.८२ ॥  
भृगवादयश्च ये सप्त जज्ञिरे च महर्षयः ॥  
आद्ये त्रेतायुगे पूर्वं मनोर्वैवस्वतस्य च ॥ १३.८३ ॥  
देवस्य महतो यज्ञे वारुणीं बिभ्रतस्तनुम् ॥  
इत्येषोऽनुशयो ह्यासीत्तयोर्जात्यन्तरानुगः ॥ १३.८४ ॥  
प्रजापतेश्च दक्षस्य त्र्यम्बकस्य च धीमतः ॥  
तस्मान्नानुशयः कार्यो वैरेष्विह कदाचन ॥ १३.८५ ॥  
जात्यन्तरगतस्यापि भवितस्य शुभाशुभैः ॥  
ख्यातिं न मुञ्चते जन्तुस्तन्न कार्यं विपश्चिता ॥ १३.८६ ॥  
इत्येषा समनुक्रान्ता कथा पापप्रमोचनी ॥  
या दक्षमधिकृत्येह त्वया पूर्वं प्रचौदिता ॥ १३.८७ ॥  
पितृवंशप्रसङ्गेन कथा ह्येषा प्रकीर्त्तिता ॥  
पितॄणामानुपूर्व्येण देवान्वक्ष्याम्यतः परम् ॥ १३.८८ ॥  
त्रेतायुगमुखे पूर्वमासन्स्वायम्भुवेंऽतरे ॥  
देवा यामा इति ख्याताः पूर्वं ये यज्ञसूनवः ॥ १३.८९ ॥  
प्रथिता ब्रह्मणः पुत्रा अजत्वादजितास्तु ते ॥  
पुत्राः स्वायम्भुवस्यैते शक्ता नाम तु मानसाः ॥ १३.९० ॥  
तेषां यतो गणा ह्येते देवानां तु त्रयः स्मृताः ॥  
छन्दजास्तु त्रयस्त्रिंशत्सर्गे स्वायम्भुवस्य ह ॥ १३.९१ ॥  
यदुर्ययातिर्देवौ द्वौ वीवधस्रासतो मतिः ॥  
विभासश्च क्रतुश्चैव प्रयातिर्विश्रुतो द्युतिः ॥ १३.९२ ॥  
वायव्यः संयमश्चैव यामा द्वादश कीर्त्तिताः ॥  
असमश्चोग्रदृष्टिश्च सुनयोऽथ शुचिश्रवाः ॥ १३.९३ ॥  
केवलो विश्वरूपश्च सुदक्षो मधुपस्तथा ॥  
तुरीय इन्द्रयुक्चैव युक्तो ग्रावजितस्तु वै ॥ १३.९४ ॥  
जनिमा विश्वदेवा च जविष्ठो मितवानपि ॥  
जरो विभुर्विभावश्च स ऋचीकोऽथ दुर्दिहः ॥ १३.९५ ॥  
श्रुतिर्गृणानोऽथ बृहच्छुक्रा द्वादश कीर्त्तिताः ॥  
अासन्स्वायम्भुवस्यैते चान्तरे सोमपायिनः ॥ १३.९६ ॥  
दीप्तिमन्तो गणा ह्येते वीर्यवन्तो महाबलाः ॥  
तेषामिन्द्रस्तदा ह्यासीत्प्रथमे विश्वभुक् प्रभुः ॥ १३.९७ ॥  
असुरा ये तदा तेषामासन् दायादबान्धवाः ॥  
सुपर्णयक्षगन्धर्वाः पिशाचोरगराक्षसाः ॥ १३.९८ ॥  
अष्टौ ताः पितृभिः सार्द्धमासन्या देवयोनयः ॥  
स्वायम्भुवेन्तरेऽतीताः प्रजास्तासां सहस्रशः ॥ १३.९९ ॥  
प्रभावरूपसम्पन्ना आयुषा च बलेन च ॥  
विस्तरादिह नोच्यन्ते माप्रसङ्गो भवेदिह ॥ १३.१०० ॥  
स्वायम्भुवो विसर्गस्तु विज्ञेयः साम्प्रतेन ह ॥  
अतीतो वर्तमानेन दृष्टो वैवस्वतेन सः ॥ १३.१०१ ॥  
प्रजाभिर्देवाताभिश्च ऋषिभिः पितृभिः सह ॥  
तेषां सप्तर्षयः पूर्वमासन्ये तान्निबोधत ॥ १३.१०२ ॥  
भृग्वङ्गिरा मरीचिश्च पुलस्त्यः पुलहः क्रतुः ॥  
अत्रिश्चैव वसिष्ठस्च सप्त स्वायम्भुवेऽतरे ॥ १३.१०३ ॥  
आग्नीध्रश्चाग्निबाहुश्च मोधा मेधातिथिर्वसुः ॥  
ज्योतिष्मान् द्युतिमान्हव्यः सवनः सत्त्र एव च ॥ १३.१०४ ॥  
मनोः स्वायम्भुवस्यैते दश पुत्रा महौजसः ॥  
वायुवेगा महासत्त्वा राजानः प्रथमेंऽतरे ॥ १३.१०५ ॥  
सासुरं तत्सुगन्धर्वं सयक्षोरगराक्षसम् ॥  
सपिशाचमनुष्यं च ससुपर्णाप्सरोगणम् ॥ १३.१०६ ॥  
न शक्यमानुपूर्व्येण वक्तुं वर्षशतैरपि ॥  
बहुत्वान्नामधेयानां सङ्ख्या तेषां कुतः कुले ॥ १३.१०७ ॥  
या वै प्रजा युगाख्यास्तु आसन्स्वायम्भुवेंऽतरे ॥  
कालेन महताऽतीता अयनाब्दयुगक्रमैः ॥ १३.१०८ ॥  
ऋषय ऊचुः ॥  
क एष भगवान् कालः सर्वभूतापहारकः ॥  
कस्य योनिः किमादिश्च किं सतत्त्वः किमात्मकः ॥ १३.१०९ ॥  
किमस्य चक्षुः का मूर्तिः के वा अवयवाः स्मृताः ॥  
किं नामधेयं कोऽस्यात्मा एतत्त्वं ब्रूहि तत्त्वतः ॥ १३.११० ॥  
सूत उवाच ॥  
श्रूयतां कालसद्भावः श्रुत्वा चैवावधार्यताम् ॥  
सूर्ययोनिर्निमेषादिः सङ्ख्याचक्षुः स उच्यते ॥ १३.१११ ॥  
मूर्तिरस्य त्वहोरात्रो निमेषावयवश्च सः ॥  
संवत्सरः सतत्त्वश्च नाम चास्य कलात्मकः ॥ १३.११२ ॥  
साम्प्रतानागतातीतकालात्मा स प्रजापतिः ॥  
पञ्चधा प्रविभक्तां तु कालावस्थां निबोधत ॥ १३.११३ ॥  
दिवसार्द्धमासमासैश्च ऋतुभिस्त्वयनैस्तथा ॥  
संवत्सरस्तु प्रथमो द्वितीयः परिवत्सरः ॥ १३.११४ ॥  
इड्वत्सरस्तृतीयश्च चतुर्थश्चानुवत्सरः ॥  
पञ्चमो वत्सरस्तेषां कालः स युगसञ्ज्ञितः ॥ १३.११५ ॥  
तेषां तत्त्वं प्रवक्ष्यामि कीर्त्यमानं निबोधत ॥  
क्रतुरग्निस्तु यः प्रोक्तः स तु संवत्सरो मतः ॥ १३.११६ ॥  
आदितेयस्त्वसौ सूर्यः कालाग्निः परिवत्सरः ॥  
शुक्लकृष्णगतिश्चापि अपां सारमयः खगः ॥ १३.११७ ॥  
स इडावत्सरः सोमः पुराणे निश्चयं गतः ॥  
यश्चायं पवते लोकांस्तनुभिः सप्तसप्तभिः ॥ १३.११८ ॥  
अनुवाता च लोकस्य स वायुरनुवत्सरः ॥  
अहङ्कारादुदग्रुद्रः सम्भूतो ब्रह्मणास्तु यः ॥ १३.११९ ॥  
स रुद्रो वत्सरस्तेषां विज्ञेयो नीललोहितः ॥  
सतत्त्वं तस्य वक्ष्यमि कीर्त्यमानं निबोधत ॥ १३.१२० ॥  
अङ्गप्रत्यङ्गसंयोगात्कालात्मा प्रपितामहः ॥  
ऋक्सामयजुषां योनिः पञ्चानां पतिरीश्वरः ॥ १३.१२१ ॥  
सोऽग्निर्यमश्च कालश्च सम्भूतिः स प्रजापतिः ॥  
प्रोक्तः संवत्सरश्चेति सूर्य योनिर्मनीषिभिः ॥ १३.१२२ ॥  
यस्मात्कालविभागानां मासर्त्वयनयोरपि ॥  
ग्रहनक्षत्रशीतोष्णवर्षायुः कर्मणां तथा ॥ १३.१२३ ॥  
योनिः स प्रविभागानां दिवसानां च भास्करः ॥  
वैकारिकः प्रसन्नात्मा ब्रह्मपुत्रः प्रजापतिः ॥ १३.१२४ ॥  
एको नैकोऽथ दिवसो मासोऽथर्तुः पितामहः ॥  
आदित्यः सविता भानुर्जीवनो ब्रह्मसत्कृतः ॥ १३.१२५ ॥  
प्रभवश्चाव्ययश्चैव भूतानां तेन भास्करः ॥  
ताराभिमानी विज्ञेयो द्वितीयः परिवत्सरः ॥ १३.१२६ ॥  
सोमः सर्वौषधिपतिर्यस्मात्स प्रपितामहः ॥  
आजीवः सर्वभूतानां योगक्षेमकृदीश्वरः ॥ १३.१२७ ॥  
आवेक्षमाणः सततं बिभर्ति जगदंशुभिः ॥  
तिथीनां पर्वसन्धीनां पूर्णिमादर्शयोरपि ॥ १३.१२८ ॥  
योनिर्निशाकरो यश्च अमृतात्मा प्रजापतिः ॥  
तस्मात्स पितृमान्सोमः स्मृत इड्वत्सरात्मकः ॥ १३.१२९ ॥  
प्राणापानसमानाद्यैर्व्यानोदानात्मकैरपि ॥  
कर्मभिः प्राणिनां लोके सर्वचेष्टाप्रवर्तकः ॥ १३.१३० ॥  
पञ्चानां चेन्द्रियमनोर्बुद्धिस्मृतिबलात्मनाम् ॥  
समानकालकरणक्रियाः सम्पादयन्नपि ॥ १३.१३१ ॥  
सर्वात्मा सर्वलोकेश आवहप्रवहादिभिः ॥  
वर्त्तते चोपकारैर्यस्तनुभिः सप्तसप्तभिः ॥ १३.१३२ ॥  
विधाता सर्वभूतानां क्षेमी नित्यं प्रभञ्जनः ॥  
योनिरग्नेरपां भूमे रवेश्चन्द्रमसश्च यः ॥ १३.१३३ ॥  
वायुः प्रजापतिर्भूतो लोकात्मा प्रपितामहः ॥  
अहोरात्रकरस्तस्मात्स वायुरनुवत्सरः ॥ १३.१३४ ॥  
एते प्रजानां पतयश्चत्वार उपपक्षजाः ॥  
पितरः सर्वलोकानां लोकात्मानः प्रकीर्त्तिताः ॥ १३.१३५ ॥  
ध्यायतो ब्रह्माणो वक्त्रादुदन्समभवद्भवः ॥  
ऋषिर्विप्रा महादेवो भूतात्मा प्रपितामहः ॥ १३.१३६ ॥  
ईश्वरः सर्वभूतानां प्रणवो योऽथ पठ्यते ॥  
आत्मावेशेन भूतानामङ्गप्रत्यङ्गसम्भवः ॥ १३.१३७ ॥  
उन्मादकोऽनुग्रहकृद्रुद्रो वत्सर उच्यते ॥  
सूर्य्यश्च चन्द्रमाश्चाग्निर्वायू रुद्रस्तथैव च ॥ १३.१३८ ॥  
युगाभिमानी कालात्मा नित्यं सङ्क्षयकृद्विभुः ॥  
रुद्रः प्रविष्टो भगवाञ्जगत्यस्मिन्स्वतेजसा ॥ १३.१३९ ॥  
आश्रयान्मयि संयोगात्तनुभिर्नामभिस्तथा ॥  
ततस्तस्य तु वीर्येण लोकानुग्रहकारकम् ॥ १३.१४० ॥  
देवत्वं च पितृत्वं च कालत्वं चास्य यत्परम् ॥  
तस्माद्वै सर्वथा रुद्रस्तद्विद्वद्भिरभीज्यते ॥ १३.१४१ ॥  
यतः पतिः स भगवान् प्रजेशानां प्रजापतिः ॥  
भावनः सर्वभूतानां सर्वात्मा नीललोहितः ॥ १३.१४२ ॥  
औषधीः प्रतिसन्धत्ते रुद्रः क्षीणाः पुनः पुनः ॥  
प्रजापतिमुखैर्देवैः सम्यगिष्टफलार्थिभिः ॥ १३.१४३ ॥  
त्रिभिरेव कपालैश्च त्रयम्बकैरौषधिक्षये ॥  
इज्यते भगवान् यस्मात्तस्मात्त्र्यम्बक उच्यते ॥ १३.१४४ ॥  
गायत्री चैव त्रिष्टुप्च जगती चैव याः स्मृताः ॥  
त्र्यम्बका नामतः प्रेम्णा योनयस्ता वनस्पतेः ॥ १३.१४५ ॥  
ताभिरेकत्वभूताभिस्त्रिविधाभिः स्ववीर्यतः ॥  
त्रिसाधनः पुरोडाशस्त्रिकपालः स वै स्मृतः ॥ १३.१४६ ॥  
त्र्यम्बकः स पुरोडाशस्तेनैष त्र्यम्बकः स्मृतः ॥  
इत्येतत्पञ्चवर्षं हि युगं प्रोक्तं मनीषिभिः ॥ १३.१४७ ॥  
यश्चैष पञ्चधात्मा वै प्रोक्तः संवत्सरो द्विजैः ॥  
सैकः षट्को विजज्ञेऽथ मध्वादिऋतुसञ्ज्ञकः ॥ १३.१४८ ॥  
ऋतुपुत्रार्त्तवाः पञ्च इति सर्गः समासतः ॥  
इत्येष बहुमानो वै प्राणिनां जीवितानि च ॥  
नदीवेग इवासक्तः कालो धावति संहरन् ॥ १३.१४९ ॥  
एतेषां यदपत्यं वै तदशक्यं प्रमाणतः ॥  
बहुत्वात्परिसङ्ख्यातुं पुत्र पौत्रमनन्तकम् ॥ १३.१५० ॥  
इमं वंशं प्रजेशानां महतः पुण्यकर्मणाम् ॥  
कीर्त्तयन्पुण्यकीर्त्तीनां महतीं सिद्धिमाप्नुयात् ॥ १३.१५१ ॥  
इति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुषङ्गपादे  
कालसद्भाववर्णनं नाम त्रयोदशोंऽध्याय ॥ १३ ॥