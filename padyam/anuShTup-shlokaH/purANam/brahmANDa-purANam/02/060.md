---
title: ०६०

---
सूत उवाच  
ततो मन्वन्तरेऽतीते चाक्षुषे दैवतैः सह ।  
वैवस्वताय महते पृथिवीराज्यमादिशत् ॥ २,६०.१ ॥  
  
तस्माद्वैवस्वतात्पुत्रा जज्ञिरे दश तत्समाः ।  
इक्ष्वाकुश्च नृगश्चैव धृष्टः शर्यातिरेवच ॥ २,६०.२ ॥  
  
नरिष्यन्तस्तथा प्रांशुर्नाभागो दिष्ट एव च ।  
करूषश्च पृषध्रश्च नवैते मानवाः स्मृताः ॥ २,६०.३ ॥  
  
ब्रह्मणा तु मनुः पूर्वं चोदितस्तु प्रबोधितम् ।  
यष्टुं प्रजक्रमे कामं हयमेधेन भूपतिः ॥ २,६०.४ ॥  
  
अथाकरोत्पुत्रकामः परामिष्टिं प्रजापतिः ।  
मित्रावरुणयोरंशे अनलाहुतिमेव यत् ॥ २,६०.५ ॥  
  
तत्र दिव्याम्बरधरा दिव्याभरणभूषिता ।  
दिव्यासंहनना चैव इला जज्ञ इति श्रुतम् ॥ २,६०.६ ॥  
  
तामिलेत्यथ होवाच मनुर्दण्डधरस्ततः ।  
अनुगच्छस्व भद्रं ते तमिला प्रत्युवाच ह ॥ २,६०.७ ॥  
  
धर्मयुक्तमिदं वाक्यं पुत्रकामं प्रजापतिम् ।  
मित्रावरुणयोरंशे जातास्मि वदतां वर ॥ २,६०.८ ॥  
  
तयोः सकाशं यास्यामि मातो धर्मो हतो वधीत् ।  
एवमुक्त्वा पुनर्देवी तयोरन्तिकमागमत् ॥ २,६०.९ ॥  
  
गत्वान्तिकं वरारोहा प्राञ्जलिर्वाक्यमब्रवीत् ।  
अंशेऽस्मिन्युवयोर्जाता देवौ किं करवाणि वाम् ॥ २,६०.१० ॥  
  
मनुनैवाहमुक्तास्मि अनुगच्छस्व मामिति ।  
तथा तु ब्रुवतीं साध्वीमिडामाश्रित्य तावुभौ ॥ २,६०.११ ॥  
  
देवौ च मित्रावरुणाविदं वचनमूचतुः ।  
अनेन तव धर्मज्ञे प्रश्रयोण दमेन च ॥ २,६०.१२ ॥  
  
सत्येन चैव सुश्रोणि प्रीतौ स्वौ वरवर्णिनि ।  
आवयोस्त्वं महाभागे ख्यातिं कन्ये प्रयास्यसि ॥ २,६०.१३ ॥  
  
सुद्युम्न इति विख्यातस्त्रिषु लोकेषु पूजितः ।  
जगत्प्रियो धर्मशीलो मनोर्वंशविवर्द्धनः ॥ २,६०.१४ ॥  
  
मानवः स तु सुद्युम्नः स्त्रीभावमगमत्प्रभुः ।  
सा तु देवी वरं लब्ध्वा निवृत्ता पितरं प्रति ॥ २,६०.१५ ॥  
  
बुधेनोत्तरमासाद्य मैथुनायोपमन्त्रिता ।  
सोमपुत्राद्बुधाच्चास्यामैलो जज्ञे पुरूखाः ॥ २,६०.१६ ॥  
  
बुधात्सा जनयित्वा तु सुद्युम्नत्वं पुनर्गताः ।  
सुद्युम्नस्य तु दायादास्त्रयः परमधार्मिकाः ॥ २,६०.१७ ॥  
  
उत्कलश्च गयश्चैव विनतश्च तथैव च ।  
उत्कलस्योत्कलं राष्ट्रं विनतस्यापि पश्चिमम् ॥ २,६०.१८ ॥  
  
दिक्पूर्वा तस्य राजर्षेर्गयस्य तु गया पुरी ।  
प्रविष्टेतु मनौ तस्मिन्प्रजाः सृष्ट्वा दिवाकरम् ॥ २,६०.१९ ॥  
  
दशधा तदधात्क्षत्त्रमकरोत्पृथिवीमिमाम् ।  
इक्ष्वाकुरेव दायादो भागं दशममाप्तवान् ॥ २,६०.२० ॥  
  
कन्याभावत्तु सुद्युम्नो नैव भागमवाप्तवान् ।  
वसिष्ठवचनाच्चासीत्प्रतिष्ठाने महाद्युतिः ॥ २,६०.२१ ॥  
  
प्रतिष्ठां धर्मराजस्य सुद्युम्नस्य महात्मनः ।  
एतच्छ्रुत्वा तु ऋषयः पप्रच्छुः सूतजं प्रति ।  
मानवः स तु सुद्यम्नः स्त्रीभावमगमत्कथम् ॥ २,६०.२२ ॥  
  
सूत उवाच  
पुरा महेश्वरं द्रष्टुं कुमारास्सनकादयः ।  
इलावृतं समाजग्मुर्ददृशुर्वृषभध्वजम् ॥ २,६०.२३ ॥  
  
उमया रममाणं तं विलोक्य पिहितेस्थले ।  
प्रतिजग्मुस्ततः सर्वे व्रीडिताभूच्छिवाप्यथ ॥ २,६०.२४ ॥  
  
प्रोवाच वचनं देवी प्रियहेतोः प्रियं प्रिया ।  
इमं ममाश्रमं देव यः पुमान्सं प्रवेक्ष्यति ॥ २,६०.२५ ॥  
  
भविष्यति ध्रुवं नारी स तुल्याप्सरसां शुभा ।  
तत्र सर्वाणि भूतानि पिशाचाः पशवश्च ये ॥ २,६०.२६ ॥  
  
स्त्रीभूताः सहरुद्रेण क्रोडन्त्यप्सरसो यथा ।  
उमावनं प्रविष्टस्तु स राजा मृगयां गतः ॥ २,६०.२७ ॥  
  
पिशाचैः सह भूतैस्तु रुद्रे स्त्रीभावमास्थिते ।  
तस्मात्सराजा सुद्युम्नः स्त्रीभावं लब्धवान्पुनः ।  
महादेवप्रसादाच्च मानवत्वमवाप्तवान् ॥ २,६०.२८ ॥  
  
इति श्रीब्रह्माण्डे महापुराणे मध्यमभागे वायुप्रोक्ते वैवस्वतमनोः सृष्टिर्नाम षष्टितमोऽध्यायः ॥ ६०॥  
                                              