---
title: ०४३

---
वसिष्ठ उवाच  
एवं सुस्निग्धचित्तेषु तेषु तिष्ठत्सु भूपते ।  
भवान्युत्सङ्गतो रामः समुत्थाय कृताजलिः ॥ २,४३.१ ॥  
  
तुष्टाव प्रयतो भूत्वा निर्विशेष विशेषवत् ।  
अद्वयं द्वैतमापन्नं निर्गुणं सगुणात्मकम् ॥ २,४३.२ ॥  
  
राम उवाच  
प्रकृतिविकृतिजातं विश्वमेतद्विधातुं मम कियदनुभातं वैभवं तत्प्रमातुम् ।  
अविदिततनुनामाभीष्टवस्त्वेकधामाभवदथ भव भामा पातु मां पूर्णकामा ॥ २,४३.३ ॥  
  
प्रकटितगुणाभानं कालसङ्ख्याविधानं सकलभवनिदानं कीर्त्यते यत्प्रधानम् ।  
तदिह निखिलतातः सम्बभूवोक्षपातः कृतकृतकनिपातः पातु मामद्य मातः ॥ २,४३.४ ॥  
  
दनुजकुलविनाशीलेखपाताविनाशी प्रथमकुलविकाशी सर्वविद्याप्रकाशी ।  
प्रसभरचितकाशी भक्तदत्ताखिलाशीरवतु विजितपाशी मांसदा षण्मुखाशी ॥ २,४३.५ ॥  
  
हरनिकट निवासी कृष्णसेवाविलासी प्रणतजनविभासी गोपकन्याप्रहासी ।  
हरकृतबहुमानो गोपिकेशैकतानो विदितबहुविधानो जायतां कीर्तिहा नौ ॥ २,४३.६ ॥  
  
प्रभुनियतमाना यो नुन्नभक्तान्तरायो त्दृतदुरितनिकायो ज्ञानदातापरायोः ।  
सकलगुणगरिष्ठो राधिकाङ्केनिविष्टो मम कृतमपराधं क्षन्तुमर्हत्वगाधम् ॥ २,४३.७ ॥  
  
या राधा जगदुद्भवस्थितिलयेष्वाराध्यते वा जनैः शब्दं बोधयतीशवक्त्रंविगलत्प्रेमामृतास्वादनम् ।  
रासेशी रसिकेश्वरी रमणत्दृन्निष्ठानिजानन्दिनी नेत्री सा परिपातु मामवनतं राधेति य कीर्त्यते ॥ २,४३.८ ॥  
  
यस्या गर्भसमुद्भवो ह्यतिविराड्यस्यांशभूतो विराट्यन्नाभ्यम्बुरुहोद्भवेन विधिनैकान्तोपदिष्टेन वै सृष्टं सर्वमिदं चराचरमयं विश्वं च यद्रोमसु ब्रह्माण्डानि विभान्ति तस्य जननी शश्वत्प्रसन्नास्तु सा ॥ २,४३.९ ॥  
  
पायाद्यः स चराचरस्य जगतो व्यापी विभुः सच्चिदानन्दाब्धिः प्रकटस्थितो विलसति प्रेमान्धया राधया ।  
कृष्णः पूर्णतमो ममोपरि दयाक्लिन्नान्तरः स्तात्सदा येनाहं सुकृती भवामि च भवाम्यानन्दलीनान्तरः ॥ २,४३.१० ॥  
  
वसिष्ठ उवाच  
स्तुत्वैवं जामदग्न्यस्तु विरराम ह तत्परम् ।  
विज्ञाताखिलतत्त्वार्थो हृष्टरोमा कृतार्थवत् ॥ २,४३.११ ॥  
  
अथोवाच प्रसन्नात्मा कृष्णः कमललोचनः ।  
भार्गवं प्रणतं भक्त्या कृपापात्रं पुरस्थितम् ॥ २,४३.१२ ॥  
  
कृष्म उवाच  
सिद्धोऽसि भार्गवेन्द्र त्वं प्रसादान्मम सम्प्रतम् ।  
अद्य प्रभृति वत्सास्मिंल्लोके श्रेष्ठतमो भव ॥ २,४३.१३ ॥  
  
तुभ्यं वरो मया दत्तः पुरा विष्णुपदाश्रमे ।  
तत्सर्वं क्रमतो भाव्यं समा बह्वीस्त्वया विभो ॥ २,४३.१४ ॥  
  
दया विधेया दीनेषु श्रेय उत्तममिच्छता ।  
योगश्च सादनीयो वै शत्रूणां निग्रहस्तथा ॥ २,४३.१५ ॥  
  
त्वत्समो नास्ति लोकेऽस्मिंस्तेजसा च बलेन च ।  
ज्ञानेन यशसा वापि सर्वश्रेष्ठतमो भवान् ॥ २,४३.१६ ॥  
  
अथ स्वगृहमासाद्य पित्रोः शुश्रूषणं कुरु ।  
तपश्चर यथाकालं तेन सिद्धिः करस्थिता ॥ २,४३.१७ ॥  
  
राधोत्सङ्गात्समुत्थाप्य गणेशं राधिकेश्वरः ।  
आलिङ्ग्य गाढं रासेण मैत्रीं तस्य चकार ह ॥ २,४३.१८ ॥  
  
अथोभावपि सम्प्रीतौ तदा रामगणेश्वरौ ।  
कृष्णाज्ञया महाभागौ बभूवतुररिन्दम ॥ २,४३.१९ ॥  
  
एतस्मिन्नन्तरे देवी राधा कृष्णप्रिया सती ।  
उभाभ्यां च वरं प्रादात्प्रसन्नास्या मुदान्विता ॥ २,४३.२० ॥  
  
राधोवाच ।  
सर्वस्य जगतो वन्द्यौ दुराधर्षौं प्रियावहौ ।  
मद्भक्तौ च विशेषेण भवन्तौ भवतां सुतौ ॥ २,४३.२१ ॥  
  
भवतोर्नाम चौच्चार्य यत्कार्यं यः समारभेत् ।  
सिद्धिं प्रयातु ततसर्वं मत्प्रसादाद्धि तस्य तु ॥ २,४३.२२ ॥  
  
अथोवाच जगन्माता भवानी भववल्लभा ।  
वत्स राम प्रसन्नाहं तुभ्यं कं प्रददे वरम् ।  
तं प्रब्रूहि महाभाग भयं त्यक्त्वा सुदूरतः ।  
राम उवाच  
जन्मान्त रसहस्रेषु येषुयेषु व्रजाम्यहम् ॥ २,४३.२३ ॥  
  
कृष्णयोर्भवयोर्भक्तो भविष्यामीति देहि मे ।  
अभेदेन च पश्यामि कृष्णौ चापि भवौ तथा ॥ २,४३.२४ ॥  
  
पार्वत्युवाच  
एवमस्तु महाभाग भक्तोऽसि भवकृष्णयोः ।  
चिरञ्जीवी भवाशु त्वं प्रसादान्मम सुव्रत ॥ २,४३.२५ ॥  
  
अथोवाच धराधीशः प्रसन्नस्तमुमापतिः ।  
प्रणतं भार्गवेन्द्रं तु वरार्हं जगदीश्वरः ॥ २,४३.२६ ॥  
  
शिव उवाच  
रामभक्तोऽसि मे वत्स यस्ते दत्तो वरो मया ।  
स भविष्यति कार्त्स्येन सत्यमुक्तं न चान्यथा ॥ २,४३.२७ ॥  
  
अद्यप्रभृति लोकेऽस्मिन् भवतो बलवत्तरः ।  
न कोऽपि भवताद्वत्स तेजस्वी च भवत्परः ॥ २,४३.२८ ॥  
  
वसिष्ठ उवाच  
अथ कृष्णोऽप्यनुज्ञाप्य शिवं च नगनन्दिनीम् ।  
गोलोकं प्रययौ युक्तः श्रीदाम्ना चापि राधया ॥ २,४३.२९ ॥  
  
अथ रामोऽपि धर्मात्मा भवानीं च भवं तथा ।  
सम्पूज्य चाभिवाद्याथ प्रदक्षिणमुपा क्रमीत् ॥ २,४३.३० ॥  
  
गणेशं कार्त्तिकेयं च नत्वापृच्छ्य च भूपते ।  
अकृतव्रणसंयुक्तो निश्चक्राम गृहान्तरात् ॥ २,४३.३१ ॥  
  
निष्क्रम्यमाणो रामस्तु नन्दीश्वरमुखैर्गणैः ।  
नमस्कृतो ययौ राजन्स्वगृहं परया मुदा ॥ २,४३.३२ ॥  
  
इति श्री ब्रह्माण्डे महापुराणे वायुप्रोक्ते मध्यमाभागे तृतीय  
उपोद्धातपादे भार्गवचरिते त्रिचत्वारिंशत्तमोऽध्यायः ॥ ४३॥  
                                              