---
title: ०५९

---
बृहस्पतिरुवाच  
ऋषयस्त्वेव मुक्तास्तु परं हर्षमुपागताः ।  
परं शुश्रूषया भूयः पप्रच्छुस्तदनन्तरम् ॥ २,५९.१ ॥  
ऋषय ऊचुः  
वंशानामानुपूर्व्येण राज्ञां चामिततेजसाम् ।  
स्थितिं चैषां प्रभावं च ब्रूहि नः परिपृच्छताम् ॥ २,५९.२ ॥  
एवमुक्तस्ततस्तैस्तु तदासौ लोमहर्षणः ।  
शृण्वतामुत्तराख्याने ऋषीणां वाक्य कोविदः ॥ २,५९.३ ॥  
अख्यानकुशलो भूयः परं वाक्यमुवाच ह ।  
ब्रुवतो मे निबोधंश्च ऋषिराह यथा मम ॥ २,५९.४ ॥  
वंशानामानुपूर्व्येण राज्ञां चामिततेजसाम् ।  
स्थितिं चैषां प्रभावं च क्रमतो मे निबोधत ॥ २,५९.५ ॥  
वरुणस्य सपत्नीकान् स्तुता देवी उदाहृता ।  
तस्याः पुत्रौ कलिर्वैद्यः स्तुता च सुरसुन्दरी ॥ २,५९.६ ॥  
कलिपुत्रौ महावीर्यौं जयश्च विजयश्च ह ।  
वैद्यपुत्रौ घृणिश्चैव मुनिश्चैव महाबलौ ॥ २,५९.७ ॥  
प्रत्तानामनु कामानामन्योन्यस्य प्रभक्षिणौ ।  
भक्ष्यित्वा तावन्योन्यं विनाशं समवाप्नुतः ॥ २,५९.८ ॥  
कलिः सुरायाः सञ्ज्ञेयस्तस्य पुत्रो मदः स्मृतः ।  
स्मृता हिंसा कलेर्भार्या श्रेष्ठा या निकृतस्मृतिः ॥ २,५९.९ ॥  
प्रसूतान्ये कलेः पुत्राश्चत्वारः पुरुषादकाः ।  
नाके विघ्नश्च विख्यातो भद्रमोविधमस्तथा ॥ २,५९.१० ॥  
अशिरस्कतया विघ्नो नाकश्चैवाशरीरवान् ।  
भद्रमश्चैकहस्तोऽभूद्विधमश्चैकपात्स्मृतः ॥ २,५९.११ ॥  
भद्रमस्य तथापत्नी तामसी पूतना तथा ।  
रेवती विधमस्यापि तयोः पुत्राः सहस्रशः ॥ २,५९.१२ ॥  
नाकस्य शकुनिः पत्नी विघ्नस्य च अयो मुखी ।  
राक्षसास्तु महावीर्याः सन्ध्याद्वयविचारिणः ॥ २,५९.१३ ॥  
रेवतीपूतनापुत्रा नैऋता नामतः स्मृताः ।  
ग्रहास्ते राक्षसाः सर्वे बालानां तु विशेषतः ॥ २,५९.१४ ॥  
स्कन्दस्तेषामधिपतिर्ब्रह्मणोऽनुमतः प्रभुः ।  
बृहस्पतेर्या भगिनी वरस्त्री ब्रह्मचारिणी ॥ २,५९.१५ ॥  
योगसिद्धा जगत्कृत्स्नमसक्ता चरते सदा ।  
प्रभासस्य तु सा भार्या वसूनामष्टमस्य च ॥ २,५९.१६ ॥  
विश्वकर्मा सुरस्तस्या जातः शिल्पिप्रजापतिः ।  
त्वष्टा विराजो रूपाणि धर्मपौत्र उदारधीः ॥ २,५९.१७ ॥  
कर्त्ता शिल्पिसहस्राणां त्रिदशानां तु योगतः ।  
यःसर्वेषां विमानानि देवतानां चकार ह ॥ २,५९.१८ ॥  
मानुषाश्चोपजीवन्ति यस्य शिल्पं महात्मनः ।  
प्रह्रादी विश्रुता तस्य पत्नी त्वष्टुर्विरोचना ॥ २,५९.१९ ॥  
विरोचनस्य भगिनी माता त्रिशिरसस्तथा ।  
देवाचार्यस्य महतो विश्वरूपस्य धीमतः ॥ २,५९.२० ॥  
विश्वकर्मात्मजश्वैव विश्वकर्मा मयः स्मृतः ।  
सुरेणुरिति विख्याता स्वसा तस्य यवीयसी ॥ २,५९.२१ ॥  
त्वाष्ट्री या सवितुर्भार्या पुनः सञ्ज्ञेति विश्रुता ।  
प्रासूत सा महाभागं मनुं ज्येष्ठं विवस्वतः ॥ २,५९.२२ ॥  
यमौ प्रासूत च पुनर्यमं च यमुनां च ह ।  
सा तु गत्वा कुरून्देवी वडवा रूपधारिणी ॥ २,५९.२३ ॥  
सवितुश्चास्य रूपस्य नासिकाभ्यां तु तौ स्मृतौ ।  
प्रासूत सा महाभाग त्वन्तरिक्षेऽश्विनौ किल ॥ २,५९.२४ ॥  
नासत्यं चैव दस्रं च मार्त्तण्डस्यात्मजावुभौ ।  
ऋषय ऊचुः  
कस्मान्मार्त्तण्ड इत्येष विवस्वानुदितो बुधैः ॥ २,५९.२५ ॥  
किमर्थं सासुरूपा वै नासिकाभ्यामसूयत ।  
एतद्वेदितुमिच्छामो सर्वं नो ब्रूहि पृच्छताम् ॥ २,५९.२६ ॥  
सूत उवाच  
चिरोत्पन्नमतिर्भिन्नमण्डं त्वष्ट्रा विदारितम् ।  
गर्भवधं भ्रान्तः कश्यपो विद्रुतो भवेत् ॥ २,५९.२७ ॥  
अण्डे द्विधाकृते त्वण्डं दृष्ट्वा त्वष्टेदमब्रवीत् ।  
नैतन्न्यूनं भवादण्डं मार्त्तण्डस्त्वं भवानघ ॥ २,५९.२८ ॥  
न खल्वयं मृतोंऽडस्थ इति स्नेहात्पिताब्रवीत् ।  
तस्य तद्वचनं श्रुत्वा नामान्वर्थमुदाहरन् ॥ २,५९.२९ ॥  
यन्मार्त्तण्डो भवेत्युक्तस्त्वण्डात्सोण्डे द्विधाकृते ।  
तस्माद्विवस्वान्मार्त्तण्डः पुराणज्ञैर्विभाव्यते ॥ २,५९.३० ॥  
ततः प्रजाः प्रवक्ष्यामि मार्त्तण्डस्य विवस्वतः ।  
विजज्ञे सवितुर्भार्या सञ्ज्ञा पुत्रांस्तु त्रीन्पुनः ॥ २,५९.३१ ॥  
मनुं यमीं यमं चैव छाया सा तपती तथा ।  
शनैश्चरं तथैवैते मार्त्तण्डस्यात्मजाः स्मृताः ॥ २,५९.३२ ॥  
विवस्वान्कश्यपाज्जज्ञे दाक्षायिण्यां महायशाः ।  
तस्य सञ्ज्ञाभवद्भार्या त्वाष्ट्री देवी विवस्वतः ॥ २,५९.३३ ॥  
सुरेणुरिति विख्याता पुनः सञ्ज्ञेति विश्रुता ।  
सा तु भार्या भगवतो मार्त्तण्डस्यातितेजसः ॥ २,५९.३४ ॥  
न खल्वये मृतो ह्यण्डे इति स्नेहात्तमब्रवीत् ।  
अजानन्कश्यपः स्नेहात्मार्त्तण्ड इति चोच्यते ॥ २,५९.३५ ॥  
तेजस्त्वभ्यधिकं तस्य नित्यमेव विवस्वतः ।  
येनापि तापयामास त्रील्लोङ्कान्कश्यपात्मजः ॥ २,५९.३६ ॥  
त्रीण्यपत्यानि सञ्ज्ञायां जनयामास वै रविः ।  
द्वौ सुतौ तु महावीर्यौं कन्यैका विदितैव च ॥ २,५९.३७ ॥  
मनुर्वैवस्वतो ज्येष्ठः श्राद्धदेवः प्रजापतिः ।  
ततो यमो यमी चैव यमजौ सम्बभूवतुः ॥ २,५९.३८ ॥  
असह्यतेजस्तद्रूपं दृष्ट्वा सञ्ज्ञा विवस्वतः ।  
असहन्ती स्वकां छायां सवर्णां निर्ममे पुनः ॥ २,५९.३९ ॥  
महाभागा तु सा नारी तस्याश्छायासमुद्गता ।  
प्राञ्जलिः प्रयता भूत्वा पुनः सञ्ज्ञामभाषत ॥ २,५९.४० ॥  
वदस्व किं मया कार्यं सा सञ्ज्ञा तामथाब्रवीत् ।  
अहं यास्यापि भद्रं ते स्वमेव भवनं पितुः ॥ २,५९.४१ ॥  
त्वयेह भवने मह्यं वस्तव्यं निर्विशङ्कया ।  
इमौ च बालकौ मह्यं कन्या च वरवर्णिनी ॥ २,५९.४२ ॥  
भर्त्तव्या नैवमाख्येयमिदं भगवते त्वया ।  
इमौ च बालकौ मह्यं तथेत्युक्ता तथा च सा ॥ २,५९.४३ ॥  
त्वष्टुः समीपमगमद्व्रीडितेव तपस्विनी ।  
पिता तामागतां दृष्ट्वा क्रुद्धः सञ्ज्ञामथाब्रवीत् ॥ २,५९.४४ ॥  
भर्त्तुः समीपं गच्छेति नियुक्ता च पुनः पुनः ।  
अगमद्वडवा भूत्वाच्छाद्य रूपमनिन्दिता ॥ २,५९.४५ ॥  
उत्तरान्सा कुरून्गत्वा तृणान्यथ चचार सा ।  
द्वितीयायां तु सञ्ज्ञायां सञ्ज्ञेयमिति चिन्त्य ताम् ॥ २,५९.४६ ॥  
आदित्यो जनयामास पुत्रावादित्यवर्चसौ ।  
पूर्वजस्य मनोस्तुल्यौ सादृश्येन तु तौ प्रभू ॥ २,५९.४७ ॥  
श्रुतश्रवा मनुस्ताभ्यां सावर्णिर्वै भविष्यति ॥ २,५९.४८ ॥  
श्रुतकर्मा तु विज्ञेयो ग्रहो वै यः शनैश्चरः ।  
मनुरेवाभवत्सोऽपि सावर्णिरिति चोच्यते ॥ २,५९.४९ ॥  
सञ्ज्ञा तु पार्थिवी सा वै स्वस्य पुत्रस्य वै तदा ।  
चकाराभ्यधिकं स्नेहं त तथा पूर्वजेषु वै ॥ २,५९.५० ॥  
मनुस्तच्छाक्षमत्सर्वं यमस्तद्वै न चाक्षमत् ।  
बहुशो जल्पमानस्तु सापत्न्यादतिदुःखितः ॥ २,५९.५१ ॥  
तां वै रोषाच्च बालाच्च भाविनोर्ऽथस्य वै बलात् ।  
यदा सन्तर्जयामास च्छायां वैवस्वतो यमः ॥ २,५९.५२ ॥  
सा शशाप ततः क्रोधात्सार्णिजननी यमम् ।  
यदा तर्जयसेऽकस्मात्पितृभार्यां यशस्विनीम् ॥ २,५९.५३ ॥  
तस्मात्तवैष चरमः पतिष्यति न संशयः ।  
यमस्तु तेन शापेन भृशं पीडितमानसः ॥ २,५९.५४ ॥  
मनुना सह धर्मात्मा पितुः सर्वं न्यवेदयत् ।  
भृशं शापभयोद्विग्नः सञ्ज्ञावाक्यैर्विनिर्जितः ॥ २,५९.५५ ॥  
तस्यां मयोद्यतः पादो न तु देहे निपातितः ।  
बाल्याद्वा यदि वा मोहात्तद्भवान्क्षन्तुमर्हति ॥ २,५९.५६ ॥  
शप्तोऽहमस्मि लोकेश जनन्या तपतां वर ।  
तव प्रसादो नस्त्रातुमेतस्मान्महतो भयात् ॥ २,५९.५७ ॥  
विवस्वानेवमुक्तस्तु यमं प्रोवाच वै प्रभुः ।  
असंशयं पुत्र महद्भविष्यत्यत्र कारणम् ॥ २,५९.५८ ॥  
येन त्वामाविशत्क्रोधो धर्मज्ञं सत्यवादिनम् ।  
न शक्यमेतन्मिथ्य तु कर्त्तुं मातुर्वचस्तव ॥ २,५९.५९ ॥  
कृमयो मांसमादाय यास्यन्ति च महीं तव ।  
ततः पादं महाप्राज्ञ पुनः साम्प्राप्स्यसे सुखम् ॥ २,५९.६० ॥  
कृतमेवं वचः सत्यं मातुस्तव भविष्यति ।  
शापस्य परिहारेण त्वं च त्रातो भविष्यसि ॥ २,५९.६१ ॥  
आदित्यस्त्वब्रवीत्सञ्ज्ञां किमर्थं तनयेषु तु ।  
तुल्येष्वभ्यधिकस्नेह एकस्मिन्क्रियते त्वया ॥ २,५९.६२ ॥  
सा तत्परिहरन्ती वै नाचचक्षे विवस्वतः ।  
आत्मना स समाधाय योगात्तत्त्वमपश्यत ॥ २,५९.६३ ॥  
तां शप्तुकामो भगवान्नाशाय कुपितः प्रभुः ।  
सा तत्सर्वं यथा तत्त्वमाचचक्षे विवस्वतः ॥ २,५९.६४ ॥  
विवस्वांस्तु यथा श्रुत्वा क्रुद्धस्त्वष्टारमभ्ययात् ।  
त्वष्टा तु तं यथान्यायमर्चयित्वा विभावसुम् ॥ २,५९.६५ ॥  
निर्दग्धुकामं रोषेण सान्त्वयामास वै शनैः ।  
तवातितेजसा युक्तमिदं रूपं न शोभते ॥ २,५९.६६ ॥  
असहन्ती तु तत्सञ्ज्ञा वने चरति शाद्वले ।  
द्रक्ष्यते तां भवनद्य स्वां भार्यां शुभचारिणीम् ॥ २,५९.६७ ॥  
श्लाघ्ययौवनसम्पन्नां योगमास्थाय गोपते ।  
अनुकूलं भवेदेवं यदि स्यात्समयो मतः ॥ २,५९.६८ ॥  
रूपं निवर्त्तयेयं ते ह्याद्यं श्रेष्ठमरिन्दम ।  
रूपं विवस्वतस्त्वासीत्तिर्यगूर्द्ध्वमधस्तथा ॥ २,५९.६९ ॥  
तेनासौ पीडिता देवी रूपेण तु दिवस्पतेः ।  
तस्मात्ते समचक्रं तु वर्तते रूपमद्भुतम् ॥ २,५९.७० ॥  
अनुज्ञातस्ततस्त्वष्ट्रा रूपनिर्वर्त्तनाय वै ।  
ततोऽभ्युपागमत्त्वष्टा मार्त्तण्डस्य विवस्वतः ॥ २,५९.७१ ॥  
भ्रमिमारोप्य तत्तेजः शातयामास तस्य वै ।  
तं निर्मूलित तेजस्कं तेजसापहृतेन तु ॥ २,५९.७२ ॥  
कान्तां प्रभाकरो द्रष्टुमियेष शुभदर्शनः ।  
ददर्श योगमास्थाय स्वां भार्यां वडवां तथा ॥ २,५९.७३ ॥  
अदृश्यां सर्वभूतानां तेजसा नियमेन च ।  
अश्वरूपेण मार्त्तण्डस्तां मुखे समभावयत् ॥ २,५९.७४ ॥  
मैथुनान्तनिविष्टा च परपुंसोऽभिशङ्कया ।  
सा तं निःसारयामास नोभ्यां शुक्रं विवस्वतः ॥ २,५९.७५ ॥  
देवौ तस्मादजायेतामश्विनौ भिषजां वरौ ।  
नासत्यश्चैव दस्रश्च स्मृतौ द्वादशमूर्तितः ॥ २,५९.७६ ॥  
मार्त्तण्डस्य सुतावेतावष्टमस्य प्रजापतेः ।  
तां तु रूपेण कान्तेन दर्शयामास भास्करः ॥ २,५९.७७ ॥  
स तां दृष्ट्वा तदा भार्यां तुतो षैतामुवाच ह ।  
यमस्तु तेन शापेन भृशं पीडितमानसः ॥ २,५९.७८ ॥  
धर्मेण रञ्जयामास धर्मराजस्ततस्तु सः ।  
सोऽलभत्कर्मणां तेन शुभेन परमां द्युतिम् ॥ २,५९.७९ ॥  
पितॄणामाधिपत्यं च लोकपालत्वमेव च ।  
मनुः प्रजापतिस्त्वेष सावर्णिः स महायशाः ॥ २,५९.८० ॥  
भाव्यः सोऽनागते तस्मिन्मनुः सावर्णिकेन्तरे ।  
मेरुपृष्ठे तपो घोरमद्यापि चरते प्रभुः ॥ २,५९.८१ ॥  
भ्राता शनैश्चरस्तत्रग्रहत्वं स तु लब्धवान् ।  
त्वष्टा तु तेन रूपेण विष्णोश्चक्रमकल्पयत् ॥ २,५९.८२ ॥  
महामहोऽप्रतिहतं दानवान्प्रतिवारणम् ।  
यवीयसी तयोर्या तु यमुनाच यशस्विनी ॥ २,५९.८३ ॥  
अभवत्सा सरिच्छ्रेष्ठा यमुना लोकपावनी ।  
यस्तु ज्येष्ठो महातेजाः सर्गो यस्येति साम्प्रतम् ॥ २,५९.८४ ॥  
विस्तरं तस्य वक्ष्यामि मनोर्वैवस्वतस्य ह ।  
इदं तु जन्म देवानां शृणुयाद्वा पठेच्च वा ॥ २,५९.८५ ॥  
वैवस्वतस्य पुत्राणां सप्तानां तु महौजसाम् ।  
आपदं प्राप्य मुच्येत प्राप्नुयाच्च महद्यशः ॥ २,५९.८६ ॥  
इति श्रीब्रह्माण्डे महापुराणे वायुप्रोक्ते तृतीय उपोद्धातपादे वैवस्वतोत्पत्तिर्नामैकोनषष्टितमोध्यायः ॥ ५९॥