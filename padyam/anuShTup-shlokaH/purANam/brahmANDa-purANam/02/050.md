---
title: ०५०

---
जैमिनिरुवाच  
एवं स राजा विधिवत्पालयामास मेदिनीम् ।  
सप्तद्वीपवतीं सम्यक्साक्षाद्धर्म इवापरः ॥ २,५०.१ ॥  
  
ब्राह्मणादींस्तथा वर्णान्स्वेस्वे धर्मे पृथक्पृथक् ।  
स्थापयित्वा यथान्यायं ररक्षाव्याहतेन्द्रियः ॥ २,५०.२ ॥  
  
प्रजाश्च सर्ववर्णेषु यथाश्रेष्ठानुवर्त्तिनः ।  
वर्णाश्चैवानुलोम्येन तद्वदर्थेषु च क्रमात् ॥ २,५०.३ ॥  
  
न सति स्थविरे बालं मृत्युरभयुपगच्छति ।  
सर्ववर्णेषु भूपाले महीं तस्मिन्प्रशासति ॥ २,५०.४ ॥  
  
स्फीतान्यपेतबाधानि तदा राष्ट्राणि कृत्स्नशः ।  
तेष्वसङ्ख्या जनपदाश्चातुर्वर्ण्यजनावृताः ॥ २,५०.५ ॥  
  
ते चासङ्ख्यागृहग्रामशतोपेता विभागशः ।  
देशाश्चावासभुयिष्टा नृपे तस्मिन्प्रशासति ॥ २,५०.६ ॥  
  
अनाश्रमी द्विजः कश्चिन्न बभूव तदाभुवि ।  
प्रजानां सर्ववर्णेषु प्रारम्भाः फलदायिनः ॥ २,५०.७ ॥  
  
स्वोचितान्येव कर्माणि प्रारभन्ते च मानवाः ।  
पुरुषार्थोपपन्नानि कर्माणि च तदा नृणाम् ॥ २,५०.८ ॥  
  
महोत्सवसमुद्युक्ताः पुरग्रामव्रजाकराः ।  
अन्योन्यप्रियकामाश्च राजभक्तिसमन्विताः ॥ २,५०.९ ॥  
  
ननिन्दितोऽभिशस्तो वा दरिद्रो व्याधितोऽपि वा ।  
प्रजासु कश्चिल्लुब्धो वा कृपणो वापि नाभवत् ॥ २,५०.१० ॥  
  
जनाः परगुणप्रीताः स्वसम्पर्काभिकाङ्क्षिणाः ।  
गुरुषु प्रणता नित्यं सद्विद्याव्यसनादृताः ॥ २,५०.११ ॥  
  
परापवादभीताश्च स्वदाररतयोऽनिशम् ।  
निसर्गात्खलसंसर्गविरता धर्मतत्पराः ॥ २,५०.१२ ॥  
  
आस्तिकाः सर्वशोऽभूवन् प्रजास्तस्मिन्प्रशासति ।  
एवं सुबाहुतन्ये स्वप्रतापार्जितां महीम् ॥ २,५०.१३ ॥  
  
ऋतवश्च महाभाग यथाकालानुवर्तिनः ।  
शालिभूयिष्ठसस्याढ्या सदैव सकला मही ॥ २,५०.१४ ॥  
  
बभूव नृपशार्दूले तस्मिन् राज्यानि शासति ॥ २,५०.१५ ॥  
  
यस्याष्टादशमण्डलाधिपतिभिः सेवार्थमभ्यागतैः प्रख्यातोरुपराक्रमैर्नृपशतैर्मूर्द्धाभिषिक्तैः पृथक् ।  
संविष्टैर्मणिविष्टरेषु नितरामध्यास्यमानामरैः शक्रस्येव विराजते दिवि सभा रत्नप्रभोद्भासिता ॥ २,५०.१६ ॥  
  
सङ्केताविषयान्तराभ्युपगमाः सर्वेऽपि सोपायनाः कृत्वा सैन्यनिवेशनानि परितः पुर्याः पृथक्पार्थिवाः ।  
द्रष्टुं काङ्क्षितराजकाः सतनयाविज्ञापयन्तो मुहुर्द्वास्थैरेव नरेश्वराय सुचिरं वत्स्यन्तमन्तःपुरे ॥ २,५०.१७ ॥  
  
नमन्नरेद्रमुकुटश्रेणीनामतिघर्षणात् ।  
किणीकृतौ विराजेते चरणौ तस्य भूभुजः ॥ २,५०.१८ ॥  
  
सेवागतनरेद्रौघविनिकीर्णैः समन्ततः ।  
रत्नैर्भाति सभा तस्य गुहा सोमे रवी यथा ॥ २,५०.१९ ॥  
  
एवं स राजा धर्मेण भानुवंशशिखामणिः ।  
अनन्यशासनामुर्वीमन्वशासदरिन्दमः ॥ २,५०.२० ॥  
  
इत्थं पालयतः पृथ्वीं सगरस्य महीपतेः ।  
न चापपात मुत्पुत्रमुखालोकनजृम्भिता ॥ २,५०.२१ ॥  
  
विना तां दुःखितोऽत्यर्थं चितयामास नैकधा ।  
अहो कष्टमपुत्रोऽहमस्मिन्वंशे ध्रुवं तु यत् ॥ २,५०.२२ ॥  
  
प्रयान्ति नूनमस्माकं पितरः पिण्डविप्लवम् ।  
निरयादपि सत्पुत्रे सञ्जाते पितरः किल ॥ २,५०.२३ ॥  
  
प्रीत्या प्रयान्ति तद्गेहं जातकर्मक्रियोत्सुकाः ।  
महता सुकृतेनापि सम्प्राप्तस्य दिवं किल ॥ २,५०.२४ ॥  
  
अपुत्रस्यामराः स्वर्गे द्वारं नोद्धाटयन्ति हि ।  
पिता तु लोकमुभयोः स्वर्लोकं तत्पितामहाः ॥ २,५०.२५ ॥  
  
जेष्यन्ति किल सत्पुत्रे जाते वंशद्वयेऽपि च ।  
अनपत्यतयाहं तु पुत्रिणां या भवेद्गतिः ॥ २,५०.२६ ॥  
  
न तां प्राप्क्यामि वै नूनं सुदुर्लभतरा हि सा ।  
पदादैन्द्रात्किलाभिन्नमृद्धं राज्यमखण्डितम् ॥ २,५०.२७ ॥  
  
मम यत्तदपुण्यस्य याति निष्फलतामिह ।  
इदं मत्पूर्वजैरेव सिंहासनमधिष्ठितम् ॥ २,५०.२८ ॥  
  
अपुत्रत्वेन राज्यं च पराधीनत्वमेष्यति ।  
तस्मादौर्वाश्रममहं गत्वा तं मुनिपुङ्गवम् ॥ २,५०.२९ ॥  
  
प्रसादयिष्ये पुत्रार्थं भार्याभ्यां सहितोऽधुना ।  
गत्वा तस्मै त्वपुत्रत्वं विनिवेद्य महात्मने ॥ २,५०.३० ॥  
  
स यद्वक्ष्यति तत्सर्वं करिष्ये नात्र संशयः ।  
इति सञ्चिन्त्य मनसा सगरोराजसत्तमः ॥ २,५०.३१ ॥  
  
इत्येष कृत्यविद्राजन्गन्तुमौर्वाश्रमं प्रति ।  
स मन्त्रिप्रवरे राज्यं प्रतिष्ठाप्य ततो वनम् ॥ २,५०.३२ ॥  
  
प्रययौ रथमारुह्य भार्याभ्यां सहितो मुदा ।  
जगाम रथघोषेण मेघनादातिशङ्किभिः ॥ २,५०.३३ ॥  
  
स्तब्धेक्षणैर्लक्ष्यमाणो मार्गोपान्ते शिखण्डिभिः ।  
प्रियाभ्यां दर्शयन्राजन्सारङ्गांस्तिमितेक्षणान् ॥ २,५०.३४ ॥  
  
क्षममूर्ध्वमुखान्सद्यः पलायनपरान्पुनः ।  
वृक्षान्पुष्पफलोपेतान्विलोक्य मुदितोऽभवत् ॥ २,५०.३५ ॥  
  
अम्लानकुसुमैः स्वादुफलैः शाद्वलभूमिकैः ।  
सुस्निग्धपल्लवच्छायैरभितः सम्भृतं नगैः ॥ २,५०.३६ ॥  
  
चूताग्रपल्लवास्वादस्निग्धकण्ठपिकारवैः ।  
श्रोत्राभिरामजनकैस्सङ्घुष्टं सर्वतोदिशम् ॥ २,५०.३७ ॥  
  
सर्वर्तुकुसुमोपेतं भ्रमद्भ्रमरमण्डितम् ।  
प्रसूनस्तबकानम्रबल्लरीवेल्लितद्रुमम् ॥ २,५०.३८ ॥  
  
कपियूथसमाक्रान्तव नस्पतिशतावृतम् ।  
उन्मत्तशिखिसारङ्गकूजत्पक्षिगणान्वितम् ॥ २,५०.३९ ॥  
  
गायद्विद्याधरवधूगीतिकासुमनोहरम् ।  
सञ्चरत्किन्नरीद्वन्द्वविराजद्वनगह्वरम् ॥ २,५०.४० ॥  
  
हंससारसचक्राह्वकारण्डवशुकादिभिः ।  
सुस्वरैरावृतोपान्तैः सरोभिः परिवारितम् ॥ २,५०.४१ ॥  
  
सरः स्वम्बुज कह्लारकुमुदोत्पलराशिषु ।  
शनैः परिवहन्मन्दमारुतापूर्णदिङ्मुखम् ॥ २,५०.४२ ॥  
  
एवंविधगुणोपेतमधिगाह्य तपोवनम् ।  
गच्छन्रथेनाथ नृपः प्रहर्षं परमं ययौ ॥ २,५०.४३ ॥  
  
उपशान्ताशयः सोऽथ सम्प्राप्याश्रममण्डलम् ।  
भार्याभ्यां सहितः श्रीमान्वाहादवरुरोह वै ॥ २,५०.४४ ॥  
  
धुर्यान्विश्रामयेत्युक्त्वा यन्तारमवनीपतिः ।  
आससादाश्रमोपान्तं महर्षेर्भावितात्मनः ॥ २,५०.४५ ॥  
  
स श्रुत्वा मुनिशिष्येभ्यः कृतनित्यक्रियादरम् ।  
मुनिं द्रष्टुं विनीतात्मा प्रविवेशाश्रमं तदा ॥ २,५०.४६ ॥  
  
मुनिमध्ये समासीनमृषिवृन्दैः समन्वितम् ।  
ननाम शिरसा राजा भार्याभ्यां सहितो मुदा ॥ २,५०.४७ ॥  
  
कृतप्रणामं नृपतिमृषिरौर्वः प्रतापवान् ।  
उपविशेति प्रेम्णा वै सह ताभ्यां समादिशत् ॥ २,५०.४८ ॥  
  
अर्घ्यपाद्यादिभिः सम्यक्पूजयित्वा महामुनिः ।  
आतिथ्येन च वन्येन सभार्यं तमतोषयत् ॥ २,५०.४९ ॥  
  
अथातिथ्योपविश्रान्तं प्रणम्या सीनमग्रतः ।  
राजानमब्रवीदौर्वः शनैर्मृद्वक्षरं वचः ॥ २,५०.५० ॥  
  
कुशलं ननु ते राज्ये बाह्येष्वाभ्यन्तरेषु च ।  
अपिधर्मेण सकलाः प्रजास्त्वं परिरक्षसि ॥ २,५०.५१ ॥  
  
अपि जेतुं त्रिवर्गं त्वमुपायैः सम्यगीहसे ।  
फलन्ति हि गुणास्तुभ्यं त्वया सम्यक्प्रचोदिताः ॥ २,५०.५२ ॥  
  
दिष्ट्यात्वया जिताः सर्वे रिपवो नृपसत्तम ।  
दिष्ट्या च सकलं राज्यं त्वया धर्मेण रक्ष्यते ॥ २,५०.५३ ॥  
  
धर्म एव स्थितिर्येषां तेषां नास्त्यत्रविप्लवः ।  
न तं रक्षति किं धर्मः स्वयं येनाभिरक्षितः ॥ २,५०.५४ ॥  
  
पूर्वमेवाहमश्रौषं विजित्य सकलां महीम् ।  
सबलोनगरीं प्राप्तः कृतदारो भवानिति ॥ २,५०.५५ ॥  
  
राज्ञां तु प्रवरो धर्मो यत्प्रजापरिपालनम् ।  
भवन्ति सुखिनो नूनं तेनैवेह परत्र च ॥ २,५०.५६ ॥  
  
स भवान्राज्य भरणं परित्यज्य मदन्तिकम् ।  
भार्याभ्यां सहितो राजन्समायातोऽसि मे वद ॥ २,५०.५७ ॥  
  
जैमिनिरुवाच  
एवमुक्तस्तु मुनिना सगरो राजसत्तमः ।  
कृताञ्जलिपुटो भूत्वा प्राह तं मधुरं वचः ॥ २,५०.५८ ॥  
  
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सगरस्यौर्वाश्रमगमनं नाम पञ्चशत्तमोऽध्यायः ॥ ५०॥  
                                              