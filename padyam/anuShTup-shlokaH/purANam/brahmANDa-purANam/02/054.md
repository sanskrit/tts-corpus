---
title: ०५४

---
जैमिनिरुवाच  
क्रोधाग्निमेनं विप्रेन्द्र सद्यः संहर्त्तुमर्हसि ।  
नो चेदकाले लोकोऽयं सकलस्तेन दह्यते ॥ २,५४.१ ॥  
  
दृष्टस्ते महिमानेन व्याप्तमासीच्चराचरम् ।  
क्षमस्व संहर क्रोधं नमस्ते विप्रपुङ्गव ॥ २,५४.२ ॥  
  
एवं संस्तूयमानस्तु भगवान्कपिलो मुनिः ।  
तूर्णमेव क्षयं निन्ये क्रोधाग्निमतिभैरवम् ॥ २,५४.३ ॥  
  
ततः प्रशान्तमभवज्जगत्सर्वं चराचरम् ।  
देवास्तपस्विनश्चैव बभूवुर्विगतज्वराः ॥ २,५४.४ ॥  
  
एतस्मिन्नेव काले तु भगवान्नारदो मुनिः ।  
अयोध्या मगमद्राजन्देवलोकाद्यदृच्छया ॥ २,५४.५ ॥  
  
तमागतमभिप्रेक्ष्य नारदं सगरस्तदा ।  
अर्घ्यपाद्यादिभिः सम्यक्पूजयामास शास्त्रतः ॥ २,५४.६ ॥  
  
परिगृह्य च तत्पूजामासीनः परमासने ।  
नारदो राजशार्दूलमिदं वचनमब्रवीत् ॥ २,५४.७ ॥  
  
नारद उवाच  
हयसञ्चारणार्थाय सम्प्रयातास्तवात्मजाः ।  
ब्रह्मदण्डहताः सर्वे विनष्टा नृपसत्तम ॥ २,५४.८ ॥  
  
संरक्ष्यमाणस्तैः सर्वैर्हयस्ते यज्ञियो नृप ।  
केनाप्य लक्षितः क्वापि नीतो विधिवशाद्दिवि ॥ २,५४.९ ॥  
  
ततो विनष्टं तुरगं विचिन्वन्तो महीतले ।  
प्रालभन्त न ते क्वापि तत्प्रवृत्तिं चिरान्नृप ॥ २,५४.१० ॥  
  
ततोऽवनेरधस्तेऽश्वं विचेतुं कृतनिश्चयाः ।  
सागरास्ते समारभ्य प्रचख्नुर्वसुधातलम् ॥ २,५४.११ ॥  
  
खनन्तो वसुधा मश्वं पाताले ददृशुर्नृप ।  
समीपे तस्य योगीन्द्रं कपिलं चमहामुनिम् ॥ २,५४.१२ ॥  
  
तं दृष्ट्वा पापकर्माणस्ते सर्वे कालचोदिताः ।  
कपिलं कोपयामासुरश्वहर्त्तायमित्यलम् ॥ २,५४.१३ ॥  
  
ततस्तत्क्रोधसम्भूतनेत्राग्नेर्दहतो दिशः ।  
इन्धनीभूतदेहास्ते पुत्राः सङ्क्षयमागताः ॥ २,५४.१४ ॥  
  
क्रूराः पापसमाचाराः सर्वलोकोपरोधकाः ।  
यतस्ते तेन राजेन्द्र न शोकं कर्तुमर्हसि ॥ २,५४.१५ ॥  
  
स त्वं धैर्यधनो भूत्वा भवित व्यतयात्मनः ।  
नष्टं मृतमतीतं च नानुशोचन्ति पण्डिताः ॥ २,५४.१६ ॥  
  
तस्मात्पौत्रमिमं बालमंशुमन्तं महामतिम् ।  
तुरगानयनार्थाय नियुङ्क्ष्व नृपसत्तम ॥ २,५४.१७ ॥  
  
इत्यक्त्वा राजशार्दूलं सदस्यर्त्विक्समन्वितम् ।  
क्षणेन पश्यतां तेषां नारदोऽन्तर्दधे मुनिः ॥ २,५४.१८ ॥  
  
तच्छ्रत्वा वचन तस्य नारदस्य नृपोत्तमः ।  
दुःखशोकपरातात्मा दध्यौ चिरमुदारधीः ॥ २,५४.१९ ॥  
  
तं ध्यानयुक्तं सदसि समासीनमवाङ्मुखम् ।  
वसिष्ठः प्राह राजानं सान्त्वयन्देशकालवित् ॥ २,५४.२० ॥  
  
किमिदं धैर्यसाराणामवकाशं भवदृशाम् ।  
लभते हृदि चेच्छोकः प्राप्तं धीर तया फलम् ॥ २,५४.२१ ॥  
  
दौर्मनस्यं शिथिलयन्सर्वं दिष्टवशानुगम् ।  
मन्वानोऽनन्तरं कृत्यं कर्तुमर्हस्यसंशयम् ॥ २,५४.२२ ॥  
  
वसिष्ठेनैवमुक्तस्तु राजा कार्यार्थतत्त्ववित् ।  
धृतिं सत्त्वं समालम्ब्य तथेति प्रत्यभाषत ॥ २,५४.२३ ॥  
  
अंशुमन्तं समाहूय पौत्रं विनयशालिनम् ।  
ब्रह्मक्षत्त्रसभामध्ये शनैरिदमभाषत ॥ २,५४.२४ ॥  
  
ब्रह्मदण्डहताः सर्वे पितरस्तव पुत्रक ।  
पतिताः पापकर्माणो निरये शाश्वतीः समाः ॥ २,५४.२५ ॥  
  
त्वमेव सन्ततिर्मह्यं राज्यस्यास्य च रक्षिता ।  
त्वदायत्तमशेषं मे श्रेयोऽमुत्र परत्र च ॥ २,५४.२६ ॥  
  
स त्वं गच्छ ममादेशात्पाताले कपिलान्तिकम् ।  
तुरगानयनार्थाय यत्नेन महातान्वितः ॥ २,५४.२७ ॥  
  
तं प्रार्थयित्वा विधिवत्प्रसाद्य च विशेषतः ।  
आदाय तुरगं वत्स शीघ्रमागन्तुमर्हसि ॥ २,५४.२८ ॥  
  
जैमिनिरुवाच  
एवमुक्तोंऽशुमांस्तेन प्रणम्य पितरं पितुः ।  
तथेत्युक्त्वा महाबुद्धिः प्रययौ कपिलान्तिकम् ॥ २,५४.२९ ॥  
  
तमुपागम्य विधिवन्नमस्कृत्य यथामति ।  
प्रश्रयावनतो भूत्वा शनैरिदमुवाच ह ॥ २,५४.३० ॥  
  
प्रसीद विप्रशार्दूल त्वामहं शरणं गतः ।  
कोपं च संहर क्षिप्रं लोकप्रक्षयकारकम् ॥ २,५४.३१ ॥  
  
त्वयि क्रुद्धे जगत्सर्वं प्रणाशमुपयास्यति ।  
प्रशान्तिमुपयाह्याशुलोकाः सन्तु गतव्यथाः ॥ २,५४.३२ ॥  
  
प्रसन्नोऽस्मान्महाभाग पश्य सौम्येन चक्षुषा ।  
ये त्वत्क्रोधाग्निनिर्दग्धास्तत्सन्ततिमवेहि माम् ॥ २,५४.३३ ॥  
  
नाम्नांशुमन्तं नप्तारं सगरस्य महीपतेः ।  
सोऽहं तस्य नियोगेन त्वत्प्रसादाभिकाङ्क्षया ॥ २,५४.३४ ॥  
  
प्राप्तो दास्यसि चेद्ब्रह्मंस्तुरगानयनाय च ।  
जैमिनिरुवाच  
इति तद्वचनं श्रुत्वा योगीन्द्रप्रवरो मुनिः ॥ २,५४.३५ ॥  
  
अंशुमन्तं समालोक्य प्रसन्न इदमब्रवीत् ।  
स्वागतं भवतो वत्स दिष्ट्या च त्वमिहागतः ॥ २,५४.३६ ॥  
  
गच्छ शीघ्रं हयश्चायं नीयतां सगरान्तिकम् ।  
अधिक्षिप्तोऽस्य यज्ञोऽपि प्रागतः सम्प्रवर्त्तताम् ॥ २,५४.३७ ॥  
  
व्रियतां च वरो मत्तस्त्वया यस्ते मनोगतः ।  
दास्ये सुदुर्लभमपि त्वद्भक्तिपरितोषितः ॥ २,५४.३८ ॥  
  
एषां तु सम्प्रमाशं हि गत्वा वद पितामहम् ।  
पापानां मरणं त्वेषां न च शोचितुमर्हसि ॥ २,५४.३९ ॥  
  
ततः प्रणाम्य चोगीन्द्रमंशुमानिदमब्रवीत् ।  
वरं ददासि चेन्मह्यं वरये त्वां महामुने ॥ २,५४.४० ॥  
  
वरमर्हामि चेत्त्वत्तः प्रसन्नो दातुमर्हसि ।  
त्वद्रोषपावकप्लुष्टाः पितरो ये ममाखिलाः ॥ २,५४.४१ ॥  
  
सम्प्रयास्यन्ति ते ब्रह्मन्निरयं शास्वतीः समाः ।  
ब्रह्मदण्डहतानां तु न हि पिण्डोदकक्रियाः ॥ २,५४.४२ ॥  
  
पिण्डोदकविहीनानामिह लोके महामुने ।  
विद्यते पितृसालोक्यं न खलु श्रुतिचोदितम् ॥ २,५४.४३ ॥  
  
अक्षयः स्वर्गवासोऽस्तु तेषां तु त्वत्प्रसादतः ।  
वरेणानेन भगवन्कृतकृत्यो भावाम्यहम् ॥ २,५४.४४ ॥  
  
तत्प्रसीद त्वमेवैषां स्वर्गतेर्वद कारणम् ।  
येनोद्धारणमेतेषां वह्नेः कोपस्य वै भवेत् ॥ २,५४.४५ ॥  
  
ततस्तमाह योगीन्द्रःसुप्रसन्नेन चेतसा ।  
निरयोद्धारणं तेषां त्वया वत्स न शक्यते ॥ २,५४.४६ ॥  
  
तैश्चापि नरके तावद्वस्तव्यं पापकर्मभिः ।  
कालः प्रतीक्ष्यतां तावद्यावत्त्वत्पौत्रसम्भवः ॥ २,५४.४७ ॥  
  
कालान्ते भविता वत्स पौत्रस्तव महामतिः ।  
राजा भगीरथो नाम सर्वधर्मार्थतत्त्ववित् ॥ २,५४.४८ ॥  
  
स तु यत्नेन महता पितृगौरवयन्त्रितः ।  
आनेष्यति दिवो गङ्गां तपस्तप्त्वा महाद्ध्रुवम् ॥ २,५४.४९ ॥  
  
तदम्भसा पावितेषु तेषां गात्रास्थिभस्मसु ।  
प्राप्नुवन्ति गतिं स्वर्गे भवतः पितरोऽखिलाः ॥ २,५४.५० ॥  
  
तथेति तस्या माहात्म्यं गङ्गाया नृपनन्दन ।  
भागीरथीति लोकेऽस्मिन्सा विख्यातिमुपैष्यति ॥ २,५४.५१ ॥  
  
यत्तोयप्लावितेष्वस्थिभस्मलोमनखेष्वपि ।  
निरयादपि संयाति देही स्वर्लोकमक्षयम् ॥ २,५४.५२ ॥  
  
तस्मात्त्वं गच्छ भद्रं ते नशोकं कर्त्तुमर्हसि ।  
पितामहाय चैवैनमश्वं सम्प्रतिपादय ॥ २,५४.५३ ॥  
  
जैमिनिरुवाच  
ततः प्रणम्य तं भक्त्या तथेत्युक्त्वा महामतिः ।  
ययौ तेनाभ्यनुज्ञातः साकेतनगरं प्रति ॥ २,५४.५४ ॥  
  
सगरं स समासाद्य तं प्रणम्य यथाक्रमम् ।  
न्यवेदयच्च वृत्तान्तं मुनेस्तेषां तथान्मनः ॥ २,५४.५५ ॥  
  
प्रददौतुरगं चापि समानीतं प्रयत्नतः ।  
अतः परमनुष्ठेयमब्रवीत्किं मयेति च ॥ २,५४.५६ ॥  
  
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे कपिलाश्रमस्थाश्वानयनं नाम चतुष्पञ्चाशत्तमोऽध्यायः ॥ ५४॥  
                                              