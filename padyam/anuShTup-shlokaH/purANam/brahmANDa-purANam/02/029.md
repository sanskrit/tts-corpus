---
title: ०२९

---
वसिष्ठ उवाच  
जमदग्निस्ततो भूयस्तमुवाच रुषान्वितः ।  
ब्रह्मस्वं नापहर्त्तव्यं पुरुषेण विजानता ॥ २,२९.१ ॥  
  
प्रसह्य गां मे हरतो पापमाप्स्यसि दुर्मते ।  
आयुर्जाने परिक्षीणं न चेदेतत्करिष्यति ॥ २,२९.२ ॥  
  
बलादिच्छसि यन्नेतुं तन्न शक्यं कथञ्चन ।  
स्वयं वा यदि सायुच्येद्विनशिष्यति पार्थिवः ॥ २,२९.३ ॥  
  
दानं विनापहरणं ब्राह्मणानां तपस्विनाम् ।  
शतायुषोर्ऽजुनादन्यः को न्विच्छति जिजीविषुः ॥ २,२९.४ ॥  
  
इत्युक्तस्तेन सङ्क्रुद्धः स मन्त्रीकालचोदितः ।  
बद्ध्वा तां गां दृढैः पाशैर्विचकर्ष बलान्वितः ॥ २,२९.५ ॥  
  
जमदग्निरथ क्रोधाद्भाविकर्मप्रचोदितः ।  
रुरोध तं यथाशक्ति विकर्षन्तं पायस्विनीम् ॥ २,२९.६ ॥  
  
जीवन्न प्रतिमोक्ष्यामि गामेनामित्यमर्षितः ।  
जग्राह सुदृढं कण्ठे वाहुभ्यां तां महामुनिः ॥ २,२९.७ ॥  
  
ततः क्रोधपरीतात्मा चन्द्रगुप्तोऽतिनिर्घृणः ।  
उत्सारयध्वमित्येनमादिदेश स्वसैनिकान् ॥ २,२९.८ ॥  
  
अप्रधृष्यतमं लोके तमृषिं राजकिङ्कराः ।  
भर्त्राज्ञया प्रसह्यैनं परिवव्रुः समन्ततः ॥ २,२९.९ ॥  
  
दण्डैः कशाभिर्लकुडैर्विनिघ्नन्तश्च मुष्टिभिः ।  
ते समुत्सारयन् धेनोः सुदूरतरमन्तिकात् ॥ २,२९.१० ॥  
  
स तथा हन्यमोनोऽपि व्यथितःक्षमयान्वितः ।  
न चुक्रोधाक्रोधनत्वं सतो हि परमं धनम् ॥ २,२९.११ ॥  
  
स च शक्तः स्वतपसा संहर्त्तुमपि रक्षितुम् ।  
जगत्सर्वं क्षयं तस्य चिन्तयन्न प्रचुक्रुधे ॥ २,२९.१२ ॥  
  
सपूर्वं क्रोधनोऽत्यर्थं मातुरर्थे प्रसादितः ।  
रामेणाभूत्ततो नित्यं शान्त एव महातपाः ॥ २,२९.१३ ॥  
  
स हन्यमानः सुभृशं चूर्णिताङ्गास्थिवन्धनः ।  
निपपात महातेजा धरण्यां गतचेतनः ॥ २,२९.१४ ॥  
  
तस्मिन्मुनौ निपतिते स दुरात्मा विशङ्कितः ।  
किङ्करानादिशच्छीघ्रं धेनोरानयने बलात् ॥ २,२९.१५ ॥  
  
ततः सवत्सां ता धेनुं बद्ध्वा पाशैर्दृढैर्नृपः ।  
कशाभिरभिहन्यन्त चकृषुश्च निनीषया ॥ २,२९.१६ ॥  
  
आकृष्यमाणा बहुभिः कशाभिर्लगुडैरपि ।  
हन्यमाना भृशं तैश्च चुक्रुधे च पयस्विनी ॥ २,२९.१७ ॥  
  
व्यथितातिकशापातैः क्रोधेन महातान्विता ।  
आकृष्य पाशान् सुदृढान् कृत्वात्मानममोचयत् ॥ २,२९.१८ ॥  
  
विमुक्तपाशवन्धासा सर्वतोऽभिवृता बलैः ।  
हुंहारवं प्रकुर्वाणा सर्वतोऽह्यपतद्रुषा ॥ २,२९.१९ ॥  
  
विषाणखुरपुच्छाग्रैरभिहत्य समन्ततः ।  
राजमन्त्रिबलं सर्वं व्यद्रावयदमर्षिता ॥ २,२९.२० ॥  
  
विद्राव्य किङ्करान्सर्वांस्तरसैव पयस्विनी ।  
पश्यतां सर्वभूतानां गगनं प्रत्यपद्यत ॥ २,२९.२१ ॥  
  
ततस्ते भग्नसङ्कल्पाः सम्भग्नक्षतविग्रहाः ।  
प्रसह्य बद्ध्वा तद्वत्सं जग्मुरेवातिनिर्घृणाः ॥ २,२९.२२ ॥  
  
पयस्विनीं विना वत्सं गृहीत्वा किङ्करैः सह ।  
स पापस्तरसा राज्ञः सन्निधिं समुपागमत् ॥ २,२९.२३ ॥  
  
गत्वा समीपं नृपतेः प्रणम्यास्मै प्रशंसकृत् ।  
तद्व्रत्तान्तमशेषेण व्याचचक्षे ससाध्वसः ॥ २,२९.२४ ॥  
  
इति श्रीब्रह्माण्डे महापुराणे वायुप्रोक्ते मध्यमभागे तृतीय  
उपोद्धातपादेर्ऽजुनोपाख्याने एकोनत्रिंशत्तमोऽध्यायः ॥ २९॥  
                                              