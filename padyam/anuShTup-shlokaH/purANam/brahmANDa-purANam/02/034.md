---
title: ०३४

---
सगर उवाच  
ब्रह्मपुत्र महाभाग महान्मेऽनुग्रहः कृतः ।  
यदिदं कवचं मह्यं प्रकाशितमनामयम् ॥ २,३४.१ ॥  
  
और्वेणानुगृहीतोऽहं कृतास्त्रो यदनुग्रहात् ।  
भवतस्तु कृपापात्रं जातोऽहमधुना विभो ॥ २,३४.२ ॥  
  
रामेण भार्गवेन्द्रेण कार्त्तवीर्यो नृपो गुरो ।  
यथा समापितो वीरस्तन्मे विस्तरतो वद ॥ २,३४.३ ॥  
  
कृपापात्रं स दत्तस्य राजा रामः शिवस्य च ।  
उभौ तौ समरे वीरौ जघटाते कथं गुरो ॥ २,३४.४ ॥  
  
वसिष्ठ उवाच  
शृणु राजन्प्रवक्ष्यामि चरितं पापनाशनम् ।  
कार्त्तवीर्यस्य भूपस्य रामस्य च महात्मनः ॥ २,३४.५ ॥  
  
स रामः कवचं लब्ध्वा मन्त्रं चैव गुरोर्मुखात् ।  
चकार साधनं तस्य भक्त्या परमया युतः ॥ २,३४.६ ॥  
  
भूमिशागी त्रिषवणं स्नानसध्यापरायणः ।  
उवासपुष्करे राम शतवर्षमतन्द्रितः ॥ २,३४.७ ॥  
  
समित्पुष्पकुशादीनि द्रव्याण्यहरहर्भृगोः ।  
आनीय काननाद्भूप प्रायच्छदकृतव्रणः ॥ २,३४.८ ॥  
  
सततं ध्यानसंयुक्तो रामो मतिमतां वरः ।  
आराधयामास विभुं कृष्णं कल्मषनाशनम् ॥ २,३४.९ ॥  
  
तस्यैवं यजमानस्य रामस्य जगतीपते ।  
गतं वर्षशतं तत्र ध्यानयुक्तस्य नित्यदा ॥ २,३४.१० ॥  
  
एकदा तु महाराज रामः स्नातुं गतो महान् ।  
मध्यमं पुष्करं तत्र ददर्शाश्चर्यमुत्तमम् ॥ २,३४.११ ॥  
  
मृग एकः समायातो मृग्य युक्तः पलायितः ।  
व्याधस्य मृगयां प्राप्तो घर्मतप्तोऽतिपीडितः ॥ २,३४.१२ ॥  
  
पिपासितो महाभाग जलपानसमुत्सुकः ।  
रामस्य पश्यतस्तत्र सरसस्तटमागतः ॥ २,३४.१३ ॥  
  
पश्चान्मृगी समायाता भीता सा चकितेक्षणा ।  
उभो तौ पिबतस्तत्र जलं शङ्कितमानसौ ॥ २,३४.१४ ॥  
  
तावत्समागतो व्याधो बाणपाणिर्धनुर्द्धरः ।  
स दृष्ट्वा तत्र संविष्टं रामं भार्गवनन्दनम् ॥ २,३४.१५ ॥  
  
अकृतव्रणसंयुक्तं तस्थौ दूरकृतेक्षणः ।  
स चिन्तयामास तदा शङ्कितो भृगुनन्दनात् ॥ २,३४.१६ ॥  
  
अयं रामो महावीरो दुष्टानामन्तकारकः ।  
कथमेतस्य हन्म्येतौ पश्यतो मृगयामृगौ ॥ २,३४.१७ ॥  
  
इति चिन्ता समाविष्टो व्याधो राजन्यसत्तम ।  
तस्थौ तत्रैव रामस्य भयात्सन्त्रस्तमानसः ॥ २,३४.१८ ॥  
  
रामस्तु तौ मृगों दृष्ट्वा पिबन्तौ सभयं जलम् ।  
तर्कयामास मेधावी किमत्र भयकारणम् ॥ २,३४.१९ ॥  
  
नैवात्र व्याघ्रसन्नादो न च व्याधो हि दृश्यते ।  
केनैतौ कारणेनाहो शङ्कितौ चकितेक्षणौ ॥ २,३४.२० ॥  
  
अथ वा मृगजातिर्हि निसर्गाच्चकितेक्षणा ।  
येनैतौ जलपानेऽपि पश्यतश्चकितेक्षणौ ॥ २,३४.२१ ॥  
  
नैतावत्कारणं चात्र किन्तु खेदभयातुरौ ।  
लक्षयेते खिन्नसर्वाङ्गौ कम्पयुक्तौ यतस्त्विमौ ॥ २,३४.२२ ॥  
  
एवं सञ्चिन्त्य मतिमान्स तस्थौ मध्यपुष्करे ।  
शिष्येण संयुतो रामो यावत्तौ चापि संस्थितौ ॥ २,३४.२३ ॥  
  
पीत्वा जलं ततस्तौ तु वृक्षच्छायासमाश्रितौ ।  
रामं दृष्ट्वा महात्मानं कथां तौ चक्रतुर्मुदा ॥ २,३४.२४ ॥  
  
मृग्युवाच  
कान्त चात्रैव तिष्ठावो यावद्रामोऽत्र संस्थितः ।  
अस्य वीरस्य सान्निध्ये भयं नैवावयोर्भवेत् ॥ २,३४.२५ ॥  
  
अत्राप्यागत्य चेद्व्याधो ह्यावयोः प्रहरिष्यति ।  
दृष्टमात्रो हि मुनिना भस्मीभूतो भविष्यति ॥ २,३४.२६ ॥  
  
इत्युक्ते वचने मृग्या रामदर्शनतुष्टया ।  
मृगश्चोवाच हर्षेण समाविष्टः प्रियां स्वकाम् ॥ २,३४.२७ ॥  
  
एवमेव महाभागे यद्वै वदसि भामिनि ।  
जानेऽहमपि रामस्य प्रभावं सुमहात्मनः ॥ २,३४.२८ ॥  
  
योऽयं सन्दृश्यते चास्य पार्श्वं शिष्योऽकृतव्रणः ।  
सचानेन महाभागस्त्रातो व्याघ्रभयातुरः ॥ २,३४.२९ ॥  
  
अयं रामो महाभागे जमदग्निसुतोऽनुजः ।  
पितरं कार्त्तवीर्येण दृष्ट्वा चैव तिरस्कृतम् ॥ २,३४.३० ॥  
  
चकारातितरां क्रुद्धः प्रतिज्ञां नृपघातिनीम् ।  
तत्पूर्तिकामो ह्यगमद्ब्रह्मलोकं पुरा ह्ययम् ॥ २,३४.३१ ॥  
  
स ब्रह्मा दिष्टवांश्चैनं शिवलोकं व्रजेति ह ।  
तस्य त्वाज्ञां समादाय गतोऽसौ शिवसन्निधिम् ॥ २,३४.३२ ॥  
  
प्रोवाचाखिलवृत्तान्तं राज्ञश्चाप्यात्मनः पितुः ।  
स कृपालुर्महादेवः सभाज्य भृगुनन्दनम् ॥ २,३४.३३ ॥  
  
ददौ कृष्णस्य सन्मन्त्रमभेद्यं कवचं तथा ।  
स्वीयं पाशुपतं चास्त्रमन्यास्त्रग्राममेव च ॥ २,३४.३४ ॥  
  
विसर्जयामास मुदा दत्त्वा शस्त्राणि चादरात् ।  
सोऽयमत्रागतो भद्रे मन्त्रसाधनतत्परः ॥ २,३४.३५ ॥  
  
नित्यं जपति धर्मात्मा कृष्णस्य कवचं सुधीः ।  
शतवर्षाणि चाप्यस्य गतानि सुमहात्मनः ॥ २,३४.३६ ॥  
  
मन्त्रं साधयतो भद्रे न च तत्सिद्धिरेति हि ।  
अत्रास्ति कारणं भक्तिः सा च वै त्रिविधा मता ॥ २,३४.३७ ॥  
  
उत्तमा मध्यमा चैव कनिष्ठा तरलेक्षणे ।  
शिवस्य नारदस्यापि शुकस्य च महात्मनः ॥ २,३४.३८ ॥  
  
अम्बरीषस्य राजर्षे रन्तिदेवस्य मारुतेः ।  
बलेर्विभीषणस्यापि प्रह्लादस्य महात्मनः ॥ २,३४.३९ ॥  
  
उत्तमा भक्तिरेवास्ति गोपीनामुद्धवस्य च ।  
वसिष्ठादिमुनीशानां मन्वादीनां शुभेक्षणे ॥ २,३४.४० ॥  
  
मध्या च भक्तिरेवास्ति प्राकृतान्यजनेषु सा ।  
मध्यभक्तिरयं रामो नित्यं यमपरायणः ॥ २,३४.४१ ॥  
  
सेवते गोपिकाधीशं तेन सिद्धिं न चागतः ।  
वसिष्ठ उवाच  
इत्युक्ता त्वरितं कान्तं सा मृगी हृष्टमानसा ॥ २,३४.४२ ॥  
  
पुनः पप्रच्छ भक्तेस्तु लक्षणं प्रेमदायकम् ।  
मृग्युवाच  
साधुकान्त महाभाग वचस्तेऽलौकिकं प्रिय ।  
ईदृग्ज्ञानं तव कथं सञ्जातं तद्वदाधुना ॥ २,३४.४३ ॥  
  
मृग उवाच  
शृणु प्रिये महाभागे ज्ञानं पुण्येन जायते ॥ २,३४.४४ ॥  
  
तत्पुण्यमद्य सञ्जातं भार्गवस्यास्य दर्शनात् ।  
पुण्यात्मा भार्गवश्चायं कृष्णाभक्तो जितेन्द्रियः ॥ २,३४.४५ ॥  
  
गुरुशुश्रूषको नित्यं नित्यनैमित्तिकादरः ।  
अतोऽस्य दर्शनाज्जातं ज्ञानं मे ऽद्यैव भामिनि ॥ २,३४.४६ ॥  
  
त्रैलोक्यस्थितसत्त्वानां शुभाशुभनिदर्शकम् ।  
अद्यैव विदितं मेऽभूद्रामस्यास्य महात्मनः ॥ २,३४.४७ ॥  
  
चरितं पुण्यदं चैव पापघ्नं शृण्वतामिदम् ।  
यद्यत्करिष्यते चैव तदपि ज्ञानगोचरम् ॥ २,३४.४८ ॥  
  
योत्तमा भक्तिराख्याता तां विना नैव सिद्ध्यति ।  
कवचं मन्त्रसहितं ह्यपि वर्षायुतायुतैः ॥ २,३४.४९ ॥  
  
यद्ययं भार्गवो भद्रे ह्यगस्त्यानुग्रहं लभेत् ।  
कृष्णप्रेमामृतं नाम स्तोत्रमुत्तमभक्तिदम् ॥ २,३४.५० ॥  
  
ज्ञात्वा च लप्स्यते सिद्धिं मन्त्रस्य कवचस्य च ।  
स मुनिर्ज्ञाततत्त्वार्थः सानुकम्पोऽभयप्रदः ॥ २,३४.५१ ॥  
  
उपदेक्ष्यति चैवैनं तत्त्वज्ञानं मुदावहम् ।  
श्रीकृष्णचारितं सर्वं नामभिर्ग्रथितं यतः ॥ २,३४.५२ ॥  
  
कृष्णप्रेमामृतस्तोत्राज्ज्ञास्यतेऽस्य महामतिः ।  
ततः संसिद्ध कवचौ राजनं हैहयाधिपम् ॥ २,३४.५३ ॥  
  
हत्वा सपुत्रामात्यं च ससुहृद्बलवाहनम् ।  
त्रिः सप्तकृत्वो निर्भूपां करिष्यत्यवनीं प्रिय ॥ २,३४.५४ ॥  
  
वसिष्ठ उवाच  
एवमुक्त्वा मृगो राजन्विरराम मृगीं ततः ।  
आत्मनो मृगभावस्य कारणं ज्ञातवांश्च ह ॥ २,३४.५५ ॥  
  
इति श्रीब्रह्माण्डे महापुराणे वायुप्रोक्ते मध्यभागे तृतीय  
उपोद्धातपादे भार्गवचरिते चतुस्त्रिंशत्तमोऽध्यायः ॥ ३४॥  
                                              