---
title: ०३५

---
सगर उवाच  
मुने परमतत्त्वज्ञध्यानज्ञानार्थकोविद ।  
भगवद्भक्तिसंलीनमानसानुग्रहः कुतः ॥ २,३५.१ ॥  
  
त्वयापि हि महाभाग यतः शंससि सत्कथाः ।  
श्रुत्वा मृगमुखात्सर्वं भार्गवस्य विचेष्टितम् ॥ २,३५.२ ॥  
  
भूतं भवद्भविष्यं च नारायणकथान्वितम् ।  
पुनः प्रपच्छ किं नाथ तन्मे वद सविस्तरम् ॥ २,३५.३ ॥  
  
वसिष्ठ उवाच  
शृणु राजन्प्रवक्ष्यामि मृगस्य चरितं महत् ।  
यथा पृष्टं तया सोऽस्यै वर्णयामास तत्त्ववित् ॥ २,३५.४ ॥  
  
श्रुत्वा तु चरितं तस्य भार्गवस्य महात्मनः ।  
भूयः प्रपच्छ तं कान्तं ज्ञानतत्त्वार्थमादरात् ॥ २,३५.५ ॥  
  
मृग्युवाच  
साधुसाधु महाभाग कृतार्थस्त्वं न संशयः ।  
यदस्य दर्शनात्तेऽद्य जातं ज्ञानमतीद्रियम् ॥ २,३५.६ ॥  
  
अथातश्चात्मनः सर्वं ममापि वद कारणम् ।  
कर्मणा येन सम्प्राप्तावावां तिर्यग्जनिं प्रभो ॥ २,३५.७ ॥  
  
इति वाक्यं समाकर्ण्य प्रियायाः स मृगः स्वयम् ।  
वर्णयामास चरितं मृग्यश्चैवात्मनस्तदा ॥ २,३५.८ ॥  
  
मृग उवाच  
शृणु प्रिये महाभागे यथाऽवां मृगतां गतौ ।  
संसारेऽस्मिन्नमहाभागे भावोऽस्य भवकारणम् ॥ २,३५.९ ॥  
  
जीवस्य सदसभ्द्यां हि कर्मभ्यामागतः स्मृतिम् ।  
पुरा द्रविडदेशे तु नानाऋद्धिसमाकुले ॥ २,३५.१० ॥  
  
ब्राह्मणानां कुले वाहं जातः कौशिकगोत्रिणाम् ।  
पिता मे शिवदत्तोऽभून्नाम्ना शास्त्रविशारदः ॥ २,३५.११ ॥  
  
तस्य पुत्रा वयं जाताश्चत्वारो द्विजसत्तमाः ।  
ज्येष्ठो रामोऽनुजस्तस्य धमस्तस्यानुजः पृथुः ॥ २,३५.१२ ॥  
  
चतुर्थोऽहं प्रिये जातो सूरिरित्यभिविश्रुतः ।  
उपनीय क्रमात्सर्वाञ्छिवदत्तो महायशाः ॥ २,३५.१३ ॥  
  
वेदानध्यापयामास साङ्गांश्च सरहस्यकान् ।  
चत्वारोऽपि वयं तत्र वेदाध्ययनतत्पराः ॥ २,३५.१४ ॥  
  
गुरुशुश्रूषणे युक्ता जाता ज्ञानपरायणाः ।  
गत्वारण्यं फलान्यम्बुसमित्कुशमृदोऽन्वहम् ॥ २,३५.१५ ॥  
  
आनीय पित्रे दत्त्वाथ कुर्मोऽध्ययनमेव हि ।  
एकदा तु वयं सर्वे सम्प्राप्ता पर्वते वने ॥ २,३५.१६ ॥  
  
औद्भिदं नाम लोलक्षि कृतमालातटे स्थितम् ।  
सर्वे स्नात्वा महानद्यामुषसि प्रीतमानसाः ॥ २,३५.१७ ॥  
  
दत्तार्घाः कृतजप्याश्च समारूढा नगोत्तमम् ।  
शालस्तमालैः प्रियकैः पनसैः कोविदारकैः ॥ २,३५.१८ ॥  
  
सरलार्जुनपूगैश्च खर्जूरैर्नारिकेलकैः ।  
जम्बूभिः सहकारैश्च कट्फलैर्बृहतीद्रुमैः ॥ २,३५.१९ ॥  
  
अन्यैर्नानाविधैर्वृक्षैः परार्थप्रतिपादकैः ।  
स्निग्धच्छायैः समाहृष्टनानापक्षिनिनादितैः ॥ २,३५.२० ॥  
  
शार्दूल हरिभिर्भल्लैर्गण्डकैर्मृगनाभिभिः ।  
गजेन्द्रैः शारभाद्यैश्च सेवितं कन्दरागतैः ॥ २,३५.२१ ॥  
  
मल्लिकापाटलाकुन्दकर्णिकारकदम्बकैः ।  
सुगन्धिभिर्वृतं चान्यैर्वातोद्धूतपरागिभिः ॥ २,३५.२२ ॥  
  
नानामणिगणाकीर्णैर्नीलपीतसितारुणैः ।  
शृङ्गैः समुल्लिखन्तं च व्योम कौतुकसंयुतम् ॥ २,३५.२३ ॥  
  
अत्युच्चपातध्वनिभिर्निर्झरैः कन्दरोद्गतैः ।  
गर्ज्जतमिव संसक्तं व्यालाद्यैर्मृगपक्षिभिः ॥ २,३५.२४ ॥  
  
तत्रातिकौतुकाहृष्टदृष्टयोभ्रातरो वयम् ।  
नास्मार्ष्म चात्मनात्मानं वियुक्ताश्च परस्परम् ॥ २,३५.२५ ॥  
  
एतस्मिन्नन्तरे चैका मृगी ह्यगात्पिपासिता ।  
निर्झरापात शिरसि पातुकामा जलं प्रिये ॥ २,३५.२६ ॥  
  
तस्याः पिबन्त्यास्तु जलं शार्दूलोऽतिभयङ्करः ।  
तत्र प्राप्तो यदृच्छातो जगृहे तां भयर्दिताम् ॥ २,३५.२७ ॥  
  
अहं तद्ग्रहणं पश्यन्भयेन प्रपलायितः ।  
अत्युच्चवत्त्वात्पतितो मृतश्चैणीमनुस्मरन् ॥ २,३५.२८ ॥  
  
सा मृता त्वं मृगी जाता मृगस्त्वाहमनुस्मरन् ।  
जातो भद्रे न जाने वै क्व गता भ्रातरोऽग्रजाः ॥ २,३५.२९ ॥  
  
एतन्मे स्मृतिमापन्नं चरितं तव चात्मतः ।  
भूतं भविष्यं च तथा शृणु भद्रे वदाम्यहम् ॥ २,३५.३० ॥  
  
योऽयं वा पृष्ठसंलग्नो व्याधो दूरस्थितोऽभवत् ।  
रामस्यास्य भयात्सोऽपि भक्षितो हरिणाधुना ॥ २,३५.३१ ॥  
  
प्राणांस्त्यक्त्वा विधानेन स्वर्गलोकं गमिष्यति ।  
अवाभ्यां तु जलं पीतं मध्यमे पुष्करे त्विह ॥ २,३५.३२ ॥  
  
सन्दृष्टो भार्गवश्चायं साक्षाद्विष्णुस्वरूपधृक् ।  
तेनानेकभवोत्पन्नं पातकं नाशमागतम् ॥ २,३५.३३ ॥  
  
अगस्त्यदर्शनं लब्ध्वा श्रुत्वा स्तोत्रं गतिप्रदम् ।  
गमिष्यावः शुभांल्लोकान्येषु गत्वा न शोचति ॥ २,३५.३४ ॥  
  
इत्येवमुक्त्वा स मृगः प्रियायै प्रियदर्शनः ।  
विरराम प्रसन्नात्मा पश्यन्राममना तुरः ॥ २,३५.३५ ॥  
  
भार्गवः श्रुतवांश्चैव मृगोक्तं शिष्यसंयुतः ।  
विस्मितोऽभूच्च राजेन्द्र गन्तुं कृतमतिस्तथा ॥ २,३५.३६ ॥  
  
अकृतव्रणसंयुक्तो ह्यगस्त्यस्याश्रमं प्रति ।  
स्नात्वा नित्यक्रियां कृत्वा प्रतस्थे हर्षितो भृशम् ॥ २,३५.३७ ॥  
  
रामेण गच्छता मार्गे दृष्टो व्याधो मृतस्तदा ।  
सिंहस्य सम्प्रहारेण विस्मितेन महात्मना ॥ २,३५.३८ ॥  
  
अध्यर्द्धयोजनं गत्वा कनिष्ठं पुष्करं प्रति ।  
स्नात्वा माध्याह्निकीं सन्ध्यां चकारातिमुदान्वितः ॥ २,३५.३९ ॥  
  
हितं तदात्मनः प्रोक्तं मृगेण स विचारयन् ।  
तावत्तत्पृष्ठसंलग्नं मृगयुग्ममुपागतम् ॥ २,३५.४० ॥  
  
पुष्करे तु जलं पीत्वाभिषिच्यात्मतनुं जलैः ।  
पश्यतो भार्गवस्यागादगस्त्याश्रमसम्मुखम् ॥ २,३५.४१ ॥  
  
रामोऽपि सन्ध्यां निर्वर्त्त्य कुम्भजस्याश्रमं ययौ ।  
विपद्गतं पुष्करं तु पश्यमानो महामनाः ॥ २,३५.४२ ॥  
  
विष्णोः पदानि नागानां कुण्डं सप्तर्षिसंस्थितम् ।  
गत्वोपस्पृश्य शुच्यम्भो जगामागस्त्यसंश्रयम् ॥ २,३५.४३ ॥  
  
यच्च ब्रह्मसुता राजन्समायाता सरस्वती ।  
त्रीन्सम्पूरयितुं कुण्डानग्निहोत्रस्य वै विधेः ॥ २,३५.४४ ॥  
  
तत्र तीरे शुभं पुण्यं नानामुनिनिषेवितम् ।  
ददर्श महदाश्चर्यं भार्गवः कुम्भजाश्रमम् ॥ २,३५.४५ ॥  
  
मृगैः सिंहैः सहगतैः सेवितं शान्तमानसैः ।  
कुटरैरर्जुनैर्निम्बैः पारिभद्रधवेगुदैः ॥ २,३५.४६ ॥  
  
खदिरासनखर्जूरैः सङ्कुलं बदरीद्रुमैः ।  
तत्र प्रविश्य वै रामो ह्यकृतव्रणसंयुतः ॥ २,३५.४७ ॥  
  
ददर्श मुनिमासीनं कुम्भजं शान्तमानसम् ।  
स्तिमितोदसरः प्रख्यं ध्यायन्तं ब्रह्म शाश्वतम् ॥ २,३५.४८ ॥  
  
कौश्यां वृष्यां मार्गकृत्तिं वसानं पल्लवोटजे ।  
ननाम च महाराज स्वाभिधानं समुच्चरन् ॥ २,३५.४९ ॥  
  
रामोऽस्मि जामदग्न्योऽहं भवन्तं द्रष्टुमागतः ।  
ताद्विद्धि प्रणिपातेन नमस्ते लोकभावन ॥ २,३५.५० ॥  
  
इत्युक्तवन्तं रामं तु उन्मील्य नयने शनैः ।  
दृष्ट्वा स्वागतमुच्चार्य तस्मायासनमादिशत् ॥ २,३५.५१ ॥  
  
मधुपर्कं समानीय शिष्येण मुनिपुङ्गवः ।  
ददौ पप्रच्छ कुशलं तपसश्च कुलस्य च ॥ २,३५.५२ ॥  
  
स पृष्टस्तेन वै रामो घटोद्भवमुवाच ह ।  
भवत्सन्दर्शनादीश कुशलं मम सर्वतः ॥ २,३५.५३ ॥  
  
किं त्वङ्कं संशयं जातं छिन्धि स्ववचनामृतैः ।  
मृगश्चैको मया दृष्टो मध्यमे पुष्करे विभो ॥ २,३५.५४ ॥  
  
तेनोक्तमखिलं वृत्तं मम भूतमनागतम् ।  
तच्छ्रुत्वा विस्मयाविष्टो भवच्छरणमागतः ॥ २,३५.५५ ॥  
  
पाहि मां कृपया नाथ साधयन्त महामनुम् ।  
शिवेन दत्तं कवचं मम साधयतो गुरो ॥ २,३५.५६ ॥  
  
कृष्णस्य समतीतं तु साधिकं हि शरच्छतम् ।  
न च सिद्धिमवाप्तोऽहं तन्मे त्वं कृपया वद ॥ २,३५.५७ ॥  
  
वसिष्ठ उवाच  
एवं प्रश्नं समाकर्ण्य रामस्य सुमहात्मनः ।  
क्षणं ध्यात्वा महाराज मृगोक्तं ज्ञातवान् हृदा ॥ २,३५.५८ ॥  
  
मृगं चापि समायातं मृग्या सह निजाश्रमे ।  
श्रोतुं कृष्णामृतं स्तोत्रं सर्वं तत्कारण मुनिः ।  
विचार्याश्वासयामास भार्गवः स्ववचोमृतैः ॥ २,३५.५९ ॥  
  
इति श्रीब्रह्माण्डे महापुराणे वायुप्रोक्ते मध्यमभागे तृतीय  
उपोद्धातपादे भार्गवचरिते पञ्चत्रिंशत्तमोऽध्यायः ॥ ३५॥  
                                              