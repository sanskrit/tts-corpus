---
title: ०३९

---
वसिष्ठ उवाच  
मत्स्यराजे निपतिते राजा युद्धविशारदः ।  
राजेन्द्रान्प्रेरयामास कार्त्तवीर्यो महाबलः ॥ २,३९.१ ॥  
  
बृहद्बलः सोमदत्तो विदर्भो मिथिलेश्वरः ।  
निषधाधिपतिश्चैव मगधाधिपतिस्तथा ॥ २,३९.२ ॥  
  
आययुः समरे योद्धं भार्गवेद्रेण भूपते ।  
वर्षन्तः शरजालानि नानायुद्धविशारदाः ॥ २,३९.३ ॥  
  
वीराभिमानिनः सर्वे हैहयस्याज्ञया तदा ।  
पिनाकहस्तः स भृगुर्ज्वलदग्निशिखोपमः ॥ २,३९.४ ॥  
  
चिक्षेप नागपाशं च आभिमन्त्र्य शरोत्तमम् ।  
तदस्त्रं भार्गवे द्रेण क्षिप्तं सङ्ग्राममूर्द्धनि ॥ २,३९.५ ॥  
  
चकर्त्त गारुडास्त्रेण सोमदत्तो महाबलः ।  
ततः क्रुद्धो महाभागो रामः शत्रुविदारणः ॥ २,३९.६ ॥  
  
रुद्रदत्तेन शूलेन सोमदत्तं जघान ह ।  
बृहद्बलं च गदया विदर्भं मुष्टिना तथा ॥ २,३९.७ ॥  
  
मैथिलं मुद्गरेणैव शक्त्या च निषधाधिपम् ।  
मागधञ्चरणाघातैरस्त्रजालेन सैनिकान् ॥ २,३९.८ ॥  
  
निहत्य निखिलां सेनां संहाराग्निसमीरणे ।  
दुद्राव कार्त्तवीर्यं च जामदग्न्यो महाबलः ॥ २,३९.९ ॥  
  
दृष्ट्वा तं योद्धुमायान्तं राजानोऽन्ये महारथाः ।  
कार्य्याकार्यविधानज्ञाः पृष्टे कृत्वा च हैहयम् ॥ २,३९.१० ॥  
  
रामेण युयुधुश्चैव दर्शयन्तश्च सौहृदम् ।  
कान्यकुब्जाश्च शतशः सौराष्ट्रावन्तयस्तथा ॥ २,३९.११ ॥  
  
चक्रुश्च शरजालानि रामस्य च समन्ततः ।  
शरजालावृतस्तेषां रामः सङ्ग्राममूर्द्धनि ॥ २,३९.१२ ॥  
  
न चादृश्यत राजेन्द्र तदा स त्वकृतव्रणः ।  
सस्मार रामचरितं यदुक्तं हरिणेन वै ॥ २,३९.१३ ॥  
  
कुशलं भार्गवेन्द्रस्य याचमानो हरिं मुनिः ।  
एतस्मिन्नेव काले तु रामः शस्त्रास्त्रकोविदः ॥ २,३९.१४ ॥  
  
विधूय शरजालानि वायव्यास्त्रेण मन्त्रवित् ।  
उदतिष्ठद्रणाकाङ्क्षी नीहारादिव भास्करः ॥ २,३९.१५ ॥  
  
त्रिरात्रं समरे रामस्तैः सार्द्धं युयुधे बली ।  
द्वादशाक्षौहिणीस्तत्र चिच्छेद लघुविक्रमः ॥ २,३९.१६ ॥  
  
रम्भास्तम्भवनं यद्वत्परश्वधवरायुधः ।  
सर्वांस्तान्भूपवर्गांश्च तदीयश्च महाचमूः ॥ २,३९.१७ ॥  
  
दृष्ट्वा विनिहतां तेन रामेण सुमहात्मना ।  
आजगाम महावीर्यः सुचन्द्रः सूर्यवंशजः ॥ २,३९.१८ ॥  
  
लक्षराजन्यसंयुक्तः सप्ताक्षौहिणिसंयुतः ।  
तत्रानेकमहावीरा गर्जन्तस्तोयदा इव ॥ २,३९.१९ ॥  
  
कम्पयन्तो भुवं राजन् युयुधुर्भार्गवेण च ।  
तेः प्रयुक्तानि शस्त्राणि महास्त्राणि च भूपते ॥ २,३९.२० ॥  
  
क्षणेन नाशयामास भार्गवेन्द्रः प्रतापवान् ।  
गृहीत्वा परशुं दिव्यं कालातकयमोपमम् ॥ २,३९.२१ ॥  
  
कालयन्सकला सेनां चिच्छेद भुगुनन्दनः ।  
कर्षकस्तु यथा क्षेत्रे पक्वं धान्यं तथा तृणम् ॥ २,३९.२२ ॥  
  
निशेषयति दात्रेण तथा रामेण तत्कृतम् ।  
लक्षराजन्यसैन्यं तददृष्ट्वा रामेण दारितम् ॥ २,३९.२३ ॥  
  
सुचन्द्रः पृथिवीपालो युयुधे सङ्गरे नृप ।  
तावुभौ तत्र सङ्क्षुब्धौ नानाशस्त्रास्त्रकोविदौ ॥ २,३९.२४ ॥  
  
युयुधाते महावीरौ मुनीशनृपतीश्वरौ ।  
रामोऽस्मै यानि शस्त्राणि चिक्षेपास्त्राणि चापि हि ॥ २,३९.२५ ॥  
  
तानि सर्वाणि चिच्छेद सुचन्द्रो युद्ध पण्डितः ।  
ततः क्रुद्धो रणे रामः सुचन्द्रं पृथिवीश्वरम् ॥ २,३९.२६ ॥  
  
कृतप्रतिकृताभिज्ञं ज्ञात्वोपस्पृश्य वार्यथ ।  
नारायणास्त्रं विशिखे सन्दधे चानिवारितम् ॥ २,३९.२७ ॥  
  
तदस्त्रं शतसूर्याभं क्षिप्तं रामेण धीमता ।  
हृष्टोत्तीर्य रथात्सद्यः सुचन्द्रः प्रणनाम ह ॥ २,३९.२८ ॥  
  
सर्वास्त्रपूज्यं तच्चापि नारायणविनिर्मितम् ।  
तमेवं प्रणतं त्यक्त्वा यथौ नारायमन्तिकम् ॥ २,३९.२९ ॥  
  
विस्मितोऽभूत्तदा रामः समरे शत्रसूदनः ।  
दृष्ट्वा व्यर्थं महास्त्रं तद्भूपं स्वस्थं विलोक्य च ॥ २,३९.३० ॥  
  
रामः शक्तिं च मुसलं तोमरं पट्टिशं तथा ।  
गदां च परशुं कोपाच्छिक्षेप नृपमूर्द्धनि ॥ २,३९.३१ ॥  
  
जग्राह तानि सर्वाणि सुचन्द्रो लीलयैव हि ।  
चिक्षेप शिवशूलं च रामो नृपतये यदा ॥ २,३९.३२ ॥  
  
बभूव पुष्पमालां च तच्छूलं नृपतेर्गले ।  
ददर्श च पुरस्तस्य भद्रकालीं जगत्प्रसूम् ॥ २,३९.३३ ॥  
  
वहन्तीं मुण्डमालां च विकटास्यां भयङ्करीम् ।  
सिंहस्थां च त्रिनेत्रां च त्रिशूलवरधारिणीम् ॥ २,३९.३४ ॥  
  
दृष्ट्वा विहाय शस्त्रास्त्रं नमस्कृत्य समैडत ।  
राम उवाच  
नमोस्तु ते शङ्करवल्लभायै जगत्सवित्र्यै समलङ्कृतायै ॥ २,३९.३५ ॥  
  
नानाविभूषाभिरिभारिगायै प्रपन्नरक्षाविहितोद्यमायै ।  
दक्षप्रसूत्यै हिमवद्भवायै महेश्वरार्द्धङ्गसमास्थितायै ॥ २,३९.३६ ॥  
  
काल्यै कलानाथकलाधरायै भक्तप्रियायै भुवनाधिपायै ।  
ताराभिधायै शिवतत्परायै गणेश्वराराधितपादुकायै ॥ २,३९.३७ ॥  
  
परात्परायै परमेष्ठिदायै तापत्रयोन्मूलनचिन्तनायै ।  
जगद्धितायास्तपुरत्रयायै बालादिकायै त्रिपुराभिधायै ॥ २,३९.३८ ॥  
  
समस्तविद्यासुविलासदायै जगज्जनन्यै निहिताहितायै ।  
बकाननायै बहुसाख्यदायै विध्वस्तनानासुरदान्वायै ॥ २,३९.३९ ॥  
  
वराभयालङ्कृतदोर्लतायै समस्तगीर्वाणनमस्कृतायै ।  
पीताम्बरायै पवनाशुगायै शुभप्रदायै शिवसंस्तुतायै ॥ २,३९.४० ॥  
  
नागारिगायै नवखण्डपायै नीलाचलाभां गलसत्प्रभायै ।  
लघुक्रमायै ललिताभिधायै लेखाधिपायै लवणाकरायै ॥ २,३९.४१ ॥  
  
लोलेक्षणायै लयवर्जितायै लाक्षारसालङ्कृतपङ्कजायै ।  
रमाभिधायै रतिसुप्रियायै रोगापहायै रचिताखिलायै ॥ २,३९.४२ ॥  
  
राज्यप्रदायै रमणोत्सुकायै रत्नप्रभायै रुचिराम्बरायै ।  
नमो नमस्ते परतः पुरस्तात्पार्श्वाधरोर्ध्वं च नमो नमस्ते ॥ २,३९.४३ ॥  
  
सदा च सर्वत्र नमो नमस्ते नमो नमस्तेऽखिलविग्रहायै ।  
प्रसीद देवेशि मम प्रतिज्ञां पुरा कृतां पालय भद्रकालि ॥ २,३९.४४ ॥  
  
त्वमेव माता च पिता त्वमेव जगत्त्रयस्यापि नमो नमस्ते ।  
वसिष्ठ उवाच  
एवं स्तुता तदा देवी भद्रकाली तरस्विनी ॥ २,३९.४५ ॥  
  
उवाच भार्गवं प्रीता वरदानकृतोत्सवा ।  
भद्रकाल्युवाच  
वत्स राम महाभाग प्रीतास्मि तव साम्प्रतम् ॥ २,३९.४६ ॥  
  
वरं वरय मत्तो यस्त्वया चाभ्यर्थिता हृदि ।  
राम उवाच  
मातर्यदि वरो देयस्त्वया मे भक्तव त्सले ॥ २,३९.४७ ॥  
  
तत्सुचन्द्रं जये युद्धे तवानुग्रहभाजनम् ।  
इति मेऽभिहितं देवि कुरु प्रीतेन चेतसा ॥ २,३९.४८ ॥  
  
येन केनाप्युपायेन जगन्मातर्नमोऽस्तु ते ।  
भद्रकाल्युवाच  
आग्नेयास्त्रेण राजेन्द्रं सुचन्द्रं नय मद्गृहम् ॥ २,३९.४९ ॥  
  
ममातिप्रियमद्यैव पार्षदो मे भवत्वयम् ।  
वसिष्ठ उवाच  
इत्युक्तमाकर्ण्य स भार्गवेन्द्रो देव्याः प्रियं कर्तुमथोद्यतोऽभूत् ॥ २,३९.५० ॥  
  
प्राणान्नियम्याचमनं च कृत्वा सुचन्द्रमुद्दिश्य च तत्समादधे ।  
अस्त्रं प्रयुक्तं नृपतेर्वधाय रामेण राजन् प्रसभं तदा तत् ॥ २,३९.५१ ॥  
  
दग्ध्वा वपुर्भूतमयं तदीयं निनाय लोकं परदेवतायाः ।  
ततस्तु रामेण कृतप्रणामा सा भद्रकालो जगदादिकर्त्री ॥ २,३९.५२ ॥  
  
अन्तर्हिताभूदथ जामदग्न्यस्तस्थौ रणेभूपवधाभिकाङ्क्षी ॥ २,३९.५३ ॥  
  
इति श्रीब्रह्माण्डे महापुराणे वायुप्रोक्ते मध्यभागे तृतीय  
उपोद्धातपादे भार्गवचरिते एकोनचत्वारिंशत्तमोऽध्यायः ॥ ३९॥  
                                              