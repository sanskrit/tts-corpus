---
title: ०५१

---
सगर उवाच  
कुशलं मम सर्वत्र महर्षे नात्र संशयः ।  
यस्य मे त्वमनुध्याता शमं भार्गवसत्तमः ॥ २,५१.१ ॥  
  
यस्तथा शिक्षितः पूर्वमस्त्रे शस्त्रे च साम्प्रतम् ।  
सोऽहं कथमशक्तः स्यां सकलारिविनिग्रहे ॥ २,५१.२ ॥  
  
त्वं मे गुरुः सुहृद्दैवं बन्धुर्मित्रं च केवलम् ।  
न ह्यन्यमभिजानामि त्वामृते पितरं च मे ॥ २,५१.३ ॥  
  
त्वयोपदिष्टेनास्त्रेण सकला भूभृतो मया ।  
विजिता यदनुस्मृत्या शक्तिः सा तपसस्तव ॥ २,५१.४ ॥  
  
तपसा त्वं जगत्सर्वं पुनासि परिपासि च ।  
स्रष्टुं संहर्त्तुमपि च शक्नोष्येव न संशयः ॥ २,५१.५ ॥  
  
महाननन्यसामान्यप्रभावस्तपसश्च ते ।  
इह तस्यैकदेशोऽपि दृश्यते विस्मयप्रदः ॥ २,५१.६ ॥  
  
पश्यसिंहासने बाल्यादुपेत्य मृगपोतकः ।  
पिबत्यम्भः शनैर्ब्रह्मन्निःशङ्कं ते तपोवने ॥ २,५१.७ ॥  
  
धयत्यत्रातिविस्रम्भात्कृशापि हरिणी स्तनम् ।  
करोति मृगशृङ्गाग्रे गण्डकण्डूयनं रुरुः ॥ २,५१.८ ॥  
  
नवप्रसूतां हरिणीं हत्वा वृत्त्यै वनान्तरे ।  
व्याघ्री त्वत्तपसावासे सैव पुष्णाति तच्छिशून् ॥ २,५१.९ ॥  
  
गजं द्रुतमनुद्रुत्य सिंहो यस्मादिदं वनम् ।  
प्रविष्टोऽनुसरन्तौ त्वद्भयादेकत्र तिष्ठतः ॥ २,५१.१० ॥  
  
नकुलस्त्वाशुमार्जारमयूरशशपन्नगाः ।  
वृकसूकरशार्दूलशरभर्क्षप्लवङ्गमाः ॥ २,५१.११ ॥  
  
सृगाला गवयागावो हरिणा महिषास्तथा ।  
वनेऽत्र सहजं वैरं हित्वा मैत्रीमुपागताः ॥ २,५१.१२ ॥  
  
एवंविधा तपःशक्तिर्लोकविस्मयदायिनी ।  
न क्वापि दृश्यते ब्रह्मंस्त्वामृते भुवि दुर्लभा ॥ २,५१.१३ ॥  
  
अहं तु त्वत्प्रसादेन विजित्य वसुधामि माम् ।  
रिपुभिः सह विप्रर्षे स्वराज्यं समुपागतः ॥ २,५१.१४ ॥  
  
वश्यामात्यस्त्रिवर्गेऽपि यथायोग्यकृतादरः ।  
त्वयोपदिष्टमार्गेण सम्यग्राज्यमपालयम् ॥ २,५१.१५ ॥  
  
एवं प्रवर्त्तमानस्य मम राज्येऽवतिष्ठतः ।  
भवद्दिदृक्षा सञ्जाता सापेक्षा भृगुपुङ्गव ॥ २,५१.१६ ॥  
  
किं त्वद्य मयि पर्याप्तमनपत्यतयैव मे ।  
पितृपिण्डप्रदानेन सह संरक्षणं भुवः ॥ २,५१.१७ ॥  
  
तदिदं दुःशमत्यर्थमनिवार्यं मनोगतम् ।  
नानयोऽपहर्त्तां लोकंऽस्मिन्ममेति त्वामुपागतः ॥ २,५१.१८ ॥  
  
इत्युक्तः सगरेणाथ स्थित्वा सोऽतर्मनाः क्षणम् ।  
उवाच भगवानौर्वः सनिदेशमिदं वचः ॥ २,५१.१९ ॥  
  
नियम्य सह भार्याभ्यां किञ्चित्कालमिहावस ।  
अवाप्स्यति ततोऽभीष्टं भवान्नात्र विचारमा ॥ २,५१.२० ॥  
  
स च तत्रावसत्प्रीतस्तच्छुश्रूषापरायमः ।  
पत्नीभ्यां सह धर्मात्मा भक्तियुक्तश्चिरं तदा ॥ २,५१.२१ ॥  
  
राजपत्न्यौ च ते तस्य सर्वकालमतन्द्रिते ।  
मुनेरतनुतां प्रीतिं विनयाचारभक्तिभिः ॥ २,५१.२२ ॥  
  
भक्त्या शुश्रूषया चैव तयोस्तुष्टो महामुनिः ।  
राजपत्न्यौ समाहूय इदं वचनम ब्रवीत् ॥ २,५१.२३ ॥  
  
भवत्यौ वरमस्मत्तो व्रियतां काममीप्सितम् ।  
दास्यामि तं न सन्देहो यद्यपि स्यात्सुदुर्ल्लभम् ॥ २,५१.२४ ॥  
  
ततः प्रणम्यशिरसा तेऽप्युभे तं महामुनिम् ।  
ऊचतुर्भगवान्पुत्रान्कामयावेति सादरम् ॥ २,५१.२५ ॥  
  
ततस्ते भगवानाह भवतीभ्यां मया पुनः ।  
राज्ञश्चप्रियकामेन वरो दत्तोऽयमीप्सितः ॥ २,५१.२६ ॥  
  
पुत्रवत्यौ महाभागे भवत्यौ मत्प्रसादतः ।  
भवेतां ध्रुवमन्यच्च श्रूयतां वचनं मम ॥ २,५१.२७ ॥  
  
पुत्रो भविष्यत्येकस्यामेकः सोऽनतिधार्मिकः ।  
तथापि तस्य कल्पान्तं सम्भूतिश्च भविष्यति ॥ २,५१.२८ ॥  
  
षष्टिः पुत्रसहस्राणामपरस्यां च जायते ।  
अकृतार्थाश्च ते सर्वे विनङ्क्ष्यन्त्यचिरादिव ॥ २,५१.२९ ॥  
  
एवंविधगुणेपेतो वरौ दत्तौ मया युवाम् ।  
अभीप्सितं तु यद्यस्याः स्वेच्छया तत्प्रकीर्त्यताम् ॥ २,५१.३० ॥  
  
एवमुक्ते तु मुनिना वैदर्भ्यान्वयवर्द्धनम् ।  
वरयामास तनयं पुत्रानन्यास्तथा परा ॥ २,५१.३१ ॥  
  
इति दत्त्वा वरं राज्ञे सगराय महामुनिः ।  
सभार्यामनुमान्यैनं विससर्ज पुरीं प्रति ॥ २,५१.३२ ॥  
  
मुनिना समनुज्ञातः कृत कृत्यो महीपतिः ।  
रथमारुह्य वेगेन सप्रियः प्रययौ पुरीम् ॥ २,५१.३३ ॥  
  
स प्रविश्य पुरीं रम्यां त्दृष्टपुष्टजनावृताम् ।  
आनन्दितः पौरजनै रेमे परमया मुदा ॥ २,५१.३४ ॥  
  
एतस्मिन्नेव काले तु राजपत्न्यावुभे नृप ।  
राज्ञे प्रावोचतां गर्भं मुदा परमया युते ॥ २,५१.३५ ॥  
  
ववृधे च तयोर्गर्भः शुक्लपक्षे यथोडुराट् ।  
सह सन्तोषसम्पत्त्या पित्रोः पौरजनस्य च ॥ २,५१.३६ ॥  
  
सम्पूर्णे तु ततः काले मुहूर्ते केशिनीशुभे ।  
असूयताग्निगर्भाभं कुमारममितद्युतिम् ॥ २,५१.३७ ॥  
  
जातकर्मादिकं तस्य कृत्वा चैव यथाविधि ।  
असमञ्चस इत्येव नाम तस्या करोन्नृपः ॥ २,५१.३८ ॥  
  
सुमतिश्चापि तत्काले गर्भालाबमसूयत ।  
सम्प्रसूतं तु तं त्यक्तं दृष्ट्वा राजाकरोन्मनः ॥ २,५१.३९ ॥  
  
तज्ज्ञात्वा भगवानौर्वस्तत्रागच्छद्यदृच्छया ।  
सम्यक्सम्भावितो राज्ञा तमुवाच त्वरान्वितः ॥ २,५१.४० ॥  
  
गर्भालाबुरयं राजन्न त्यक्तुं भवतार्हति ।  
पुत्राणां षष्टिसाहस्रबीजभूतो यतस्तव ॥ २,५१.४१ ॥  
  
तस्मात्तत्सकलीकृत्य घृतकुम्भेषु यत्नतः ।  
निःक्षिप्य सपिधानेषु रक्षणीयं पृथक्पृथक् ॥ २,५१.४२ ॥  
  
सम्यगेवं कृते राजन्भवतो मत्प्रसादतः ।  
यथोक्तसङ्ख्या पत्राणां भविष्यति न संशयः ॥ २,५१.४३ ॥  
  
काले पूर्णे ततः कुम्भान्भित्त्वा निर्यान्ति ते पृथक् ।  
एवं ते षष्टिसाहस्रं पुत्राणां जायते नृप ॥ २,५१.४४ ॥  
  
इत्युक्त्वा भगवानौर्वस्तत्रैवान्तरधाद्विभुः ।  
राजा च तत्तथा चक्रे यथौर्वेण समीरितम् ॥ २,५१.४५ ॥  
  
ततः संवत्सरे पूर्णे घृतकुम्भात्क्रमेण ते ।  
भित्त्वाभित्त्वा पुनर्जज्ञुः सहसैवानुवासरम् ॥ २,५१.४६ ॥  
  
एवं क्रमेण सञ्जातास्तनयास्ते महीपते ।  
ववृधुः सङ्घशो राजन्षष्टिसाहस्रसङ्ख्याया ॥ २,५१.४७ ॥  
  
अपृथग्धर्मचरणा महाबलपराक्रमाः ।  
बभूवुस्ते दुराधर्षाः क्रूरात्मानो विशेषतः ॥ २,५१.४८ ॥  
  
स नातिप्रीतिमांस्तेषु राजा मतिमतां वरः ।  
केशिनीतनयं त्वेकं बहुमान सुतं प्रियम् ॥ २,५१.४९ ॥  
  
विवाहं विधिवत्तस्मै कारयामास पार्थिवः ।  
सचाप्यानन्दयामास स्वगुणैः सुहृदोऽखिलान् ॥ २,५१.५० ॥  
  
एवं प्रवर्त मानस्य केशिनीतनयस्य तु ।  
अजायत सुतः श्रीमानंशुमानिति विश्रुतः ॥ २,५१.५१ ॥  
  
स बाल्य एव मतिमानुदारैः स्वगुणैर्भृशम् ।  
प्रीणयामास सुत्दृदः स्वपितामहमेव च ॥ २,५१.५२ ॥  
  
एतस्मिन्नन्तरे राज्ञस्तस्य पुत्रोऽसमञ्जसः ।  
आविष्टो नष्टचेष्टोऽभूत्स पिशाचेन केन चित् ॥ २,५१.५३ ॥  
  
स तु कश्चिदभूद्वैश्यः पूर्वजन्मनि धर्मवित् ।  
कस्याचिद्विषये राज्ञः प्रभूतधनधान्यवान् ॥ २,५१.५४ ॥  
  
स कदाचिदरण्येषु विचरन्निधिमुत्तमम् ।  
दृष्ट्वा ग्रहीतुमारेभे वणिग्लोभवरिप्लुतः ॥ २,५१.५५ ॥  
  
ततस्तद्रक्षकोऽभ्येत्य पिशाचः प्राह तं तदा ।  
क्षुधितोऽहं चिरादस्मिन्निवसन्निधिपालकः ॥ २,५१.५६ ॥  
  
तस्मात्तत्परिहाराय मम दत्त्वा गवामिषम् ।  
कामतः प्रतिगृह्णीष्व निधिमेनं ममाज्ञया ॥ २,५१.५७ ॥  
  
सतस्मै तत्परिश्रुत्य दास्यामीति गवामिषम् ।  
आदत्त च निधिं तं तु पिशाचेनानुमोदितः ॥ २,५१.५८ ॥  
  
न प्रादाच्च ततो मौढ्यात्तस्मै यत्तत्प्रतिश्रुतम् ।  
प्रतिश्रुताप्रदानोत्थरोषं न श्रद्दधे नृप ॥ २,५१.५९ ॥  
  
तमेवं सुचिरं कालं प्रतीक्ष्याशनकाङ्क्षया ।  
अपनीतधनः सोऽपि ममार व्यथितः क्षुधा ॥ २,५१.६० ॥  
  
वैश्योऽपि बालो मरणं सम्प्राप्य सगरस्य तु ।  
बभूव काले केशिन्यां तनयोऽन्वयवर्द्धनः ॥ २,५१.६१ ॥  
  
अशरीरः पिशाचेऽपि पूर्ववैरमनुस्मरन् ।  
वायुभूतोऽविशद्देहं राजपुत्रस्य भूपते ॥ २,५१.६२ ॥  
  
तेनाविष्टस्ततः सोऽपि क्रूरचित्तोऽभवत्तदा ।  
मतिविभ्रंशमासाद्य मुहुस्तेन बलात्कृतः ॥ २,५१.६३ ॥  
  
असमञ्जसत्वं नगरे चक्रे सोऽपि नृशंसवत् ।  
बालांश्च यूनः स्थविरान्योषितश्च सदा खलः ॥ २,५१.६४ ॥  
  
हत्वाहत्वा प्रचिक्षेप सरय्वामतिनिर्दयः ।  
ततः पौरजनाः सर्वे दृष्ट्वा तस्य कदर्यताम् ॥ २,५१.६५ ॥  
  
बहुशो निकृतास्तेन गत्वा राज्ञे व्यजिज्ञापन् ।  
राजा च तदुपश्रुत्य तमाहूय प्रयत्नतः ॥ २,५१.६६ ॥  
  
वारयामास बहुधा दुःखेन महतान्वितः ।  
बहुशः प्रतिषिद्धोऽपि पित्रा तेन महात्मना ॥ २,५१.६७ ॥  
  
जले तप्ते च सन्तप्ताः सम्बभूवुर्यथा यवाः ।  
नाशकत्तं यदा पापाद्विनिवर्त्तयितुं नृपः ॥ २,५१.६८ ॥  
  
लोकापवादभीरुत्वाद्विषयानत्यजत्तदा ॥ २,५१.६९ ॥  
  
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सगरचरितेऽसमञ्जसत्यागो नामैकपञ्चाशत्तमोऽध्यायः ॥ ५१॥  
                                              