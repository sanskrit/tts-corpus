---
title: ०३८

---
वसिष्ठ उवाच  
अन्तर्द्धानं गते कृष्णे रामस्तु सुमहायशाः ।  
समुद्रिक्तमथात्मानं मेने कृष्णानुभावतः ॥ २,३८.१ ॥  
  
अकृतव्रणसंयुक्तः प्रदीप्ताग्निरिव ज्वलन् ।  
समायातो भार्गवोऽसीपुरीं महिष्मतीं प्रति ॥ २,३८.२ ॥  
  
यत्र पापहरा पुण्या नर्मदा सरितां वरा ।  
पुनाति दर्शनादेव प्राणिनः पापिनो ह्यपि ॥ २,३८.३ ॥  
  
पुरा त्रय हरेणापि निविष्टेन महात्मना ।  
त्रिपुरस्य विनाशाय कृतो यत्नो महीपते ॥ २,३८.४ ॥  
  
तत्र किं वर्ण्यते पुण्यं नृणां देवस्वरूपिणाम् ।  
सदृष्ट्वा नर्मदां भूप भर्गवः कुलनन्दनः ॥ २,३८.५ ॥  
  
नमश्चकार सुप्रीतः शत्रुसाधनतत्परः ।  
नमोऽस्तु नर्मदे तुभ्यं हरदेहसमुद्भवे ॥ २,३८.६ ॥  
  
क्षिप्रं नाशय शत्रून्मे वरदा भव शोभने ।  
इत्येवं स नमस्कृत्य नर्मदां पापनाशिनीम् ॥ २,३८.७ ॥  
  
दूतं प्रस्थापयामास कार्त्तवीर्यार्जुनं प्रति ।  
दूत राजात्वया वाच्यो यदहं वच्मि तेऽनघ ॥ २,३८.८ ॥  
  
न सन्देहस्त्वया कार्यो दूतः क्वापि न बध्यते ।  
यद्बलं तु समाश्रित्य जमदग्निमुनिं नृपः ॥ २,३८.९ ॥  
  
तिरस्त्वं कृतवान्मूढ तत्पुत्रो योद्धुमागतः ।  
शीघ्रं निर्गच्छ मन्दात्मन्युद्धं रामाय देहि तत् ॥ २,३८.१० ॥  
  
भार्गवं त्वं समासाद्य गच्छ लोकान्तरं त्वरा ।  
इत्येवमुक्त्वा राजानं श्रुत्वा तस्य वचस्तथा ॥ २,३८.११ ॥  
  
शीघ्रमागच्छ भद्रं ते विलम्बो नेह शस्यते ।  
तेनैवमुक्तो दूतस्तु गतो हैहयभूपतिम् ॥ २,३८.१२ ॥  
  
रामोदितं तत्सकलं श्रावयामास संसदि ।  
स राजात्रेयभक्तस्तु महाबलपराक्रमः ॥ २,३८.१३ ॥  
  
चुक्रोध श्रुत्वा वाच्यं तद्दूतमुत्तरमावहत् ।  
कार्त्तवीर्य उवाच  
मया भुजबलेनैव दत्तदत्तेन मेदिनी ॥ २,३८.१४ ॥  
  
जिता प्रसह्य भूपालान्बद्ध्वानीय निजं पुरम् ।  
तद्बलं मयि वर्त्तेत युद्धं दास्ये तवाधुना ॥ २,३८.१५ ॥  
  
इत्युत्क्वा विससर्ज्जाशु दूतं हैहयभूपतिः ।  
सेनाध्यक्षं समाहूय प्रोवाच वदतां वरः ॥ २,३८.१६ ॥  
  
सज्जं कुरु महाभाग सैन्यं मे वीरसम्मतः ।  
योत्स्ये रामेण भृगुणा विलम्बो मा भवत्विति ॥ २,३८.१७ ॥  
  
एवमुक्तो महावीरः सेनाध्यक्षः प्रतापनः ।  
सैन्यं सज्जं विधायाशु चतुरङ्ग न्यवेदयत् ॥ २,३८.१८ ॥  
  
सैन्यं सज्जं समाकर्ण्य कार्त्तवीर्यो नृपो मुदा ।  
सूतोपनीतं स्वरथमारुरोह विशाम्पते ॥ २,३८.१९ ॥  
  
तस्य राज्ञः समन्तात्तु सामन्ता मण्डलेश्वराः ।  
अनेकाक्षौहिणीयुक्ताः परिवार्योपतस्थिरे ॥ २,३८.२० ॥  
  
नागास्तु कोटिशस्तत्र हयस्यन्दनपत्तयः ।  
असङ्ख्याता महाराज सैन्ये सागरसन्निभे ॥ २,३८.२१ ॥  
  
दृश्यन्ते तत्र भूपाला नानावंशसमुद्भवाः ।  
महावीरा महाकाया नानायुद्धविशारदाः ॥ २,३८.२२ ॥  
  
नानाशस्त्रास्त्रकुशला नानावाहगता नृपाः ।  
नानालङ्कारसंयुक्ता मत्ता दानविभूषिताः ॥ २,३८.२३ ॥  
  
महामात्रकृतेद्देशा भान्ति नागा ह्यनेकशः ।  
नानाज्ञातिसमुत्पन्ना हयाः पवनरंहसः ॥ २,३८.२४ ॥  
  
प्लवन्तो भान्ति भूपाल सादिभिः कृतशिक्षणाः ।  
स्यन्दनानि सुदीर्घाणि जवनाश्वयुतानि च ॥ २,३८.२५ ॥  
  
चक्रनिर्घोषयुक्तानि प्रावृण्मेघोपमानि च ।  
पदातयस्तु राजन्ते खड्गचर्मधरा नृप ॥ २,३८.२६ ॥  
  
अहम्पूर्वमहम्पूर्वमित्यहम्पूर्वकान्विताः ।  
यदा प्रचलितं सैन्यं कार्त्तवीर्यार्जुनस्य वै ॥ २,३८.२७ ॥  
  
तदा प्राच्छादितं व्योम रजसा च दिशो दश ।  
नानावादित्रनिर्घोषैर्हयानां ह्रेषितैस्तथा ॥ २,३८.२८ ॥  
  
गजानां बृंहितै राजन्व्याप्तं गगनमण्डलम् ।  
मार्गे ददर्श राजेन्द्रो विपरीतानि भूपते ॥ २,३८.२९ ॥  
  
शकुनानि रणे तस्य मृत्युदौत्यकराणि च ।  
मुक्तकेशां छिन्ननासां रुदतीं च दिगम्बराम् ॥ २,३८.३० ॥  
  
कृष्णवस्त्रपरीधानां वनितां स ददर्श ह ।  
कुचैलं पतितं भग्नं नग्नं काषायवाससम् ॥ २,३८.३१ ॥  
  
अङ्गहीनं ददर्शासौ नरं दुःशितमानसम् ।  
गोधां च शशकं शल्यं रिक्तकुम्भं सरीमृपम् ॥ २,३८.३२ ॥  
  
कार्पासं कच्छपं तैलं लवणं चास्थिखण्डकम् ।  
स्वदक्षिणे शृगालं च कुर्वन्तं भैर्वं रवम् ॥ २,३८.३३ ॥  
  
रोगिणं पुंल्कसं चैव वृषं च श्येनभल्लुकौ ।  
दृष्ट्वापि प्रययौ योद्धुं कालपाशावृतो हझात् ॥ २,३८.३४ ॥  
  
नर्मदोत्तरतीरस्थो ह्यकृतव्रणसंयुतः ।  
वटच्छायासमासीनो रामोऽपश्यदुपागतम् ॥ २,३८.३५ ॥  
  
कार्त्तवीर्यं नृपवरं शतकोटिनृपान्वितम् ।  
सहस्राक्षौहिणीयुक्तं दृष्ट्वा बभूव ह ॥ २,३८.३६ ॥  
  
अद्य मे सिद्धिमायातं कार्यं चिरसमीहितम् ।  
यद्दृष्टिगोचरो जातः कार्तवीर्यो नृपाधमः ॥ २,३८.३७ ॥  
  
इत्येवमुक्त्वा चोत्थाय धृत्वा परशुमायुधम् ।  
व्यञ्जृभतारिनाशायसिंहः क्रुद्धो यथा तथा ॥ २,३८.३८ ॥  
  
दृष्ट्वा समुद्यतं रामं सैनिकानां वधाय च ।  
चकम्पिरे भृशं सर्वे मृत्योरिव शरीरिणः ॥ २,३८.३९ ॥  
  
स यत्र यत्रानिलरंहसं भृगुश्चिक्षेप रोषेण युतः परश्वधम् ।  
ततस्ततश्छिन्नभुजोरुकङ्घरा नागा हयाः शूरनरा निपेतुः ॥ २,३८.४० ॥  
  
यथा गजेन्द्रो मदयुक्समन्ततो नालं वनं भर्द्दयति प्रधावन् ।  
तथैव रामोऽपि मनोनिलौजा विमर्द्दयामास नृपस्य सेनाम् ॥ २,३८.४१ ॥  
  
दृष्ट्वा तमित्थं प्रहरन्तमोजसा रामं रणे शस्त्रभृतां वरिष्ठम् ।  
उद्यम्य चापं महदास्थितो रथं सृज्यं च कृत्वा किलमन्स्यराजः ॥ २,३८.४२ ॥  
  
आकृष्य वाणाननलोग्रतेजसः समाकिरन्भार्गवमाससाद ।  
दृष्ट्वा तमायान्तमथो महात्मा रामो गृहीत्वा धनुषं महोग्रम् ॥ २,३८.४३ ॥  
  
वायव्यमस्त्रं विदधे रुषाप्लुतो निवारयन्मङ्गलबाणवर्षम् ।  
स चापि राजातिबलो मनस्वी ससर्ज रामाय तु पर्वतास्त्रम् ॥ २,३८.४४ ॥  
  
तस्तम्भ तेनातिबलं तदस्त्रं वायव्यमिष्वस्त्रविधानदक्षः ।  
रामोऽपि तत्रातिबलं विदित्वा तं मत्स्यराजं विविधास्त्रपूगैः ॥ २,३८.४५ ॥  
  
किरन्तमाजौ प्रसभं सुमोच नारायणास्त्रं विधिमन्त्रयुक्तम् ।  
नारायणास्त्रे भृगुणा प्रयुक्ते रामेण राजन्नृपतेर्वधाय ॥ २,३८.४६ ॥  
  
दिशस्तु सर्वाः सुभृशं हि तेजसा प्रजज्वलुर्मत्स्यपतिश्चकम्पे ।  
रामस्तु तस्याथ विलक्ष्य कम्पं बाणैश्चतुर्भिर्निजघान वाहान् ॥ २,३८.४७ ॥  
  
शरेण चैकेन ध्वजं महात्मा चिच्छेद चापं च शरद्वयेन ।  
बाणेन चैकेन प्रसह्य सारथिं निपात्य भूमौ रथमार्द्दयत्त्रिभिः ॥ २,३८.४८ ॥  
  
त्यक्त्वा रथं भूमिगतं च मङ्गलं परश्वधेनाशु जघान मूर्द्धनि ।  
स भिन्नशीर्षो रुधिरं वमन्मुहुर्मर्च्छामवाप्याथ ममार च क्षणात् ॥ २,३८.४९ ॥  
  
तत्सैन्यमस्त्रेण च सम्प्रदग्धं विनाशमायादथ भस्मसात्क्षणात् ।  
तस्मिन्निपतिते राज्ञि चन्द्रवंशसमुद्भवे ॥ २,३८.५० ॥  
  
मङ्गले नृपतिश्रेष्ठे रामो हर्षमुपागतः ॥ २,३८.५१ ॥  
  
इति श्रीब्रह्माण्डे महापुराणे वायुप्रोक्ते मध्यम भागे तृतीय  
उपोद्धातपादे भार्गवचरिते अष्टात्रिंशत्तमोऽध्यायः ॥ ३८॥  
                                              