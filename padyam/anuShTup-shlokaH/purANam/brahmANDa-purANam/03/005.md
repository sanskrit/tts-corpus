---
title: ००५

---
श्रीगणेशाय नमः ।  
अथ श्रीललितोपाख्यानं प्रारभ्यते ।  
चतुर्भुजे चन्द्रकलावतंसे कुचोन्नते कुङ्कुमरागशोणे ।  
पुण्ड्रेक्षुपाशाङ्कुशपुष्पबाणहस्ते नमस्ते जगदेकमातः ॥ ३,५.१ ॥  
  
अस्तु नः श्रेयसे नित्यं वस्तु वामाङ्गसुन्दरम् ।  
यतस्तृतीयो विदुषां तृतीयस्तु परं महः ॥ ३,५.२ ॥  
  
अगस्त्यो नाम देवर्षिर्वेदवेदाङ्गपारगः ।  
सर्वसिद्धान्तसारज्ञो ब्रह्मानन्दरसात्मकः ॥ ३,५.३ ॥  
  
चचाराद्भुतहेतूनि तीर्थान्यायतनानि च ।  
शैलारण्यापगामुख्यान्सर्वाञ्जनपदानपि ॥ ३,५.४ ॥  
  
तेषु तेष्वखिलाञ्जन्तूनज्ञानतिमिरावृतान् ।  
शिश्नोदरपरान्दृष्ट्वा चिन्तयामास तान्प्रति ॥ ३,५.५ ॥  
  
तस्य चिन्तयमानस्य चरतो वसुधामिमाम् ।  
प्राप्तमासीन्महापुण्यं काञ्चीनगरमुत्तमम् ॥ ३,५.६ ॥  
  
तत्र वारणशैलेनद्रमेकाम्रनिलयं शिवम् ।  
कामाक्षीं करिदोषध्नीमपूजयदथात्मवान् ॥ ३,५.७ ॥  
  
लोकहेतोर्दयार्द्रस्य धीमतश्चिन्तनो मुहुः ।  
चिरकालेन तपसा तोषितोऽभूज्जनार्दनः ॥ ३,५.८ ॥  
  
हयग्रीवां तनुं कृत्वा साक्षाच्चिन्मात्रविग्रहाम् ।  
शङ्खचक्राक्षवलयपुस्तकोज्ज्वलबाहुकाम् ॥ ३,५.९ ॥  
  
पूरयित्रीं जगत्कृत्स्नं प्रभया देहजातया ।  
प्रादुर्बभूव पुरतो मुनेरमिततेजसा ॥ ३,५.१० ॥  
  
तं दृष्ट्वानन्दभरितः प्रणम्य च मुहुर्मुहुः ।  
विनयावनतो भूत्वा सन्तुष्टाव जगत्पतिम् ॥ ३,५.११ ॥  
  
अथोवाच जगन्नाथस्तुष्टोऽस्मि तपसा तव ।  
वरं वरय भद्रं ते भविता भूसुरोत्तमः ॥ ३,५.१२ ॥  
  
इति पृष्टो भगवता प्रोवाच मुनिसत्तमः ।  
यदि तुष्टोऽसि भगवन्निमे पामरजन्तवः ॥ ३,५.१३ ॥  
  
केनोपायेन मुक्ताः स्युरेतन्मे वक्तुमर्हसि ।  
इति पृष्टो द्विजेनाथ देवदेवो जनार्दनः ॥ ३,५.१४ ॥  
  
एष एव पुरा प्रश्नः शिवेन चरितो मम ।  
अयमेव कृतः प्रश्नो ब्रह्मणा तु ततः परम् ॥ ३,५.१५ ॥  
  
कृतो दुर्वाससा पश्चाद्भवता तु ततः परम् ॥ ३,५.१६ ॥  
  
भवद्भिः सर्वभूतानां गुरुभूतैर्महात्मभिः ।  
ममोपदेशो लोकेषु प्रथितोऽस्तु वरो मम ॥ ३,५.१७ ॥  
  
अहमादिर्हि भूतानामादिकर्ता स्वयं प्रभुः ।  
सृष्टिस्थितिलयानां तु सर्वेषामपि कारकः ॥ ३,५.१८ ॥  
  
त्रिमूर्तिस्त्रिगुणातीतो गुणहीनो गुणाश्रयः ॥ ३,५.१९ ॥  
  
इच्छाविहारो भूतात्मा प्रधानपुरुषात्मकः ।  
एवं भूतस्य मे ब्रह्मंस्त्रिजगद्रूपधारिणः ॥ ३,५.२० ॥  
  
द्विधाकृतमभूद्रूपं प्रधान पुरुषात्मकम् ।  
मम प्रधानं यद्रूपं सर्वलोकगुणात्मकम् ॥ ३,५.२१ ॥  
  
अपरं यद्गुणातीतं परात्परतरं महत् ।  
एवमेव तयोर्ज्ञात्वा मुच्यते ते उभे किमु ॥ ३,५.२२ ॥  
  
तपोभिश्चिरकालोत्थैर्यमैश्च नियमैरपि ।  
त्यागैर्दुष्कर्मनाशान्ते मुक्तिराश्वेव लभ्यते ॥ ३,५.२३ ॥  
  
यद्रूपं यद्गुणयुतं तद्गुण्यैक्येन लभ्यते ।  
अन्यत्सर्वजगद्रूपं कर्मभोगपराक्रमम् ॥ ३,५.२४ ॥  
  
कर्मभिर्लभ्यते तच्च तत्त्यागेनापि लभ्यते ।  
दुस्तरस्तु तयोस्त्यागः सकलैरपि तापस ॥ ३,५.२५ ॥  
  
अनपायं च सुगमं सदसत्कर्मगोचरम् ॥ ३,५.२६ ॥  
  
आत्मस्थेन गुणेनैव सता चाप्यसतापिवा ।  
आत्मैक्येनैव यज्ज्ञानं सर्वसिद्धिग्रदायकम् ॥ ३,५.२७ ॥  
  
वर्णत्रयविहीनानां पापिष्ठानां नृणामपि ।  
यद्रूपध्यानमात्रेण दुष्कृतं सुकृतायते ॥ ३,५.२८ ॥  
  
येर्ऽचयन्ति परां शक्तिं विधिनाविधिनापि वा ।  
न ते संसारिणो नूनं मुक्ता एव न संशयः ॥ ३,५.२९ ॥  
  
शिवो वा यां समाराध्य ध्यानयोगबलेन च ।  
ईश्वरः सर्वसिद्धानामर्द्धनारीश्वरोऽभवत् ॥ ३,५.३० ॥  
  
अन्येऽब्जप्रमुखा देवाः सिद्धास्तद्ध्यानवैभवात् ।  
तस्मादशेषलोकानां त्रिपुराराधनं विना ॥ ३,५.३१ ॥  
  
न स्तो भोगापवर्गौं तु यौगपद्येन कुत्रचित् ।  
तन्मनास्तद्गतप्राणस्तद्याजी तद्गतेहकः ॥ ३,५.३२ ॥  
  
तादात्म्येनैव कर्माणि कुर्वन्मुक्तिमवाप्स्यसि ।  
एतद्रहस्यमाख्यातं सर्वेषां हितकाम्यया ॥ ३,५.३३ ॥  
  
सन्तुष्टेनैव तपसा भवतो मुनिसत्तम ।  
देवाश्च मुनयः सिद्धा मानुषाश्च तथापरे ।  
त्वन्मुखाम्भोजतोऽवाप्यसिद्धिं यान्तु परात्पराम् ॥ ३,५.३४ ॥  
  
इति तस्य वचः श्रुत्वा हयग्रीवस्य शार्ङ्गिणः ।  
प्रणिपत्य पुनर्वाक्यमुवाच मधुसूदनम् ॥ ३,५.३५ ॥  
  
भगवन्कीदृशं रूपं भवता यत्पुरोदितम् ।  
किंविहारं किम्प्रभावमेतन्मे वक्तुमर्हसि ॥ ३,५.३६ ॥  
  
हयग्रीव उवाच  
एषोंऽशभूतो देवर्षे हयग्रीवो ममापरः ।  
श्रोतुमिच्छसियद्यत्त्वं तत्सर्वं वक्तुमर्हति ॥ ३,५.३७ ॥  
  
इत्यादिश्य जगन्नाथो हयग्रीवं तपोधनम् ।  
पुरतः कुम्भजातस्य मुनेरन्तरधाद्धरिः ॥ ३,५.३८ ॥  
  
ततस्तु विस्मयाविष्टो हृष्टरोमा तपोधनः ।  
हयग्रीवेण मुनिना स्वाश्रमं प्रत्यपद्यत ॥ ३,५.३९ ॥  
  
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने अगस्त्ययात्राजनार्दनाविर्भावो नाम पञ्चमोऽध्यायः