---
title: ०३२

---
अगस्त्य उवाच  
लोहादिसप्तशालानां रक्षका एव सन्ति वै ।  
तन्नामकीर्तय प्राज्ञ येन मे संशयच्छिदा ॥ ३,३२.१ ॥  
  
हयग्रीव उवाच  
नानावृक्षमहोद्याने वर्तते कुम्भसम्भव ।  
महाकालः सर्वलोकभक्षकः श्यामविग्रहः ॥ ३,३२.२ ॥  
  
श्यामकञ्चुकधारी च मदारुणविलोचनः ।  
ब्रह्माण्डचषके पूर्णं पिबन्विश्वरसायनम् ॥ ३,३२.३ ॥  
  
महाकालीं घनश्यामामनङ्गार्द्रामपाङ्गयन् ।  
सिंहासने समासीनः कल्पान्ते कलनात्मके ॥ ३,३२.४ ॥  
  
ललिताध्यानसम्पन्नो ललितापूजनोत्सुकः ।  
वितन्वंल्लरिताभक्तेः स्वायुषो दीर्घ दीर्घताम् ।  
कालमृत्युप्रमुख्यैश्च किङ्करैरपि सेवितः ॥ ३,३२.५ ॥  
  
महाकालीमहाकालौ ललिताज्ञाप्रवर्त्तकौ ।  
विश्वं कलयतः कृत्स्नं प्रथमेऽध्वनि वासिनौ ॥ ३,३२.६ ॥  
  
कालचक्रं मतङ्गस्य तस्यैवासनतां गताम् ।  
चतुरावरणोपेतं मध्ये बिन्दुमनोहरम् ॥ ३,३२.७ ॥  
  
त्रिकोणम्पञ्चकोणं च षोडशच्छदपङ्कजम् ।  
अष्टारपङ्कजं चैवं महाकालस्तु मध्यगः ॥ ३,३२.८ ॥  
  
त्रिकोणे तु महाकाल्या महासन्ध्या महानिशा ।  
एतास्तिस्रो महादेव्यो महाकालस्य शक्तयः ॥ ३,३२.९ ॥  
  
तत्रैव पञ्चकोणाग्रे प्रत्यूषश्च पितृप्रसूः ।  
प्राह्णापराह्णमध्याह्नाः पञ्च कालस्य शक्तयः ॥ ३,३२.१० ॥  
  
अथ षोडशपत्राब्जे स्थिता शक्तीर्मुने शृणु ।  
दिनमिश्रा तमिस्रा च ज्योत्स्नी चैव तु पक्षिणी ॥ ३,३२.११ ॥  
  
प्रदोषा च निशीथा च प्रहरा पूर्णिमापि च ।  
राका चानुमतिश्चैव तथैवामावस्यिका पुनः ॥ ३,३२.१२ ॥  
  
सिनीवाली कुहूर्भद्रा उपरागा च षोडशी ।  
एता षोडशमात्रस्थाः शक्तयः षोडश स्मृताः ॥ ३,३२.१३ ॥  
  
कला काष्ठा निमेषाश्च क्षणाश्चैव लवास्त्रुटिः ।  
मुहुर्ताः कुतपाहोरा शुक्लपक्षस्तथैव च ॥ ३,३२.१४ ॥  
  
कृष्णपक्षायनाश्चैव विषुवा च त्रयोदशी ।  
संवत्सरा च परिवत्सरेडावत्सरापि च ॥ ३,३२.१५ ॥  
  
एताःषोडश पत्राब्जवासिन्यः शक्तयः स्मृताः ।  
इद्वत्सरा ततश्चेन्दुवत्सरावत्सरेऽपि च ॥ ३,३२.१६ ॥  
  
तिथिर्वारांश्च नक्षत्रं योगाश्च करणानि च ।  
एतास्तु शक्तयो नागपत्राम्भोरुहसंस्थिताः ॥ ३,३२.१७ ॥  
  
कलिः कल्पा च कलना काली चेति चतुष्टयम् ।  
द्वारपालकतां प्राप्तं कालच क्रस्य भास्वतः ॥ ३,३२.१८ ॥  
  
एता महाकालदेव्यो मदप्रहसिताननाः ।  
मदिरापूर्णचषकमशेषं चारुणप्रभम् ।  
दधानाः श्यामलाकाराः सर्वाः कालस्य योषितः ॥ ३,३२.१९ ॥  
  
ललितापूजनध्यानजपस्तोत्रपरायणाः ।  
निषेवन्ते महाकालं कालचक्रासनस्थितम् ॥ ३,३२.२० ॥  
  
अथ कल्पकवट्यास्तु रक्षकः कुम्भसम्भव ।  
वसन्तर्तुर्महातेजा ललिताप्रियकिङ्करः ॥ ३,३२.२१ ॥  
  
पुष्पसिंहासनासीनः पुष्पमाध्वीमदारुणाः ।  
पुष्पायुधः पुष्पभूषः पुष्पच्छत्रेण शोभितः ॥ ३,३२.२२ ॥  
  
मधुश्रीर्माधवश्रीश्च द्वे देव्यौ तस्य दीव्यतः ।  
प्रसूनमदिरामत्ते प्रसूनशरलालसे ॥ ३,३२.२३ ॥  
  
सन्तानवाटिकापालो ग्रीष्मर्तुस्तीक्ष्णलोचनः ।  
ललिताकिङ्करो नित्यं तस्यास्त्वाज्ञाप्रवर्तकः ॥ ३,३२.२४ ॥  
  
शुक्र श्रीश्च शुचिश्रीश्च तस्य भार्ये उभे स्मृते ।  
हरिचन्दनवाटी तु मुने वर्षर्तुना स्थिता ॥ ३,३२.२५ ॥  
  
स वर्षर्न्तुर्महातेजा विद्युत्पङ्गललोचनः ।  
वज्राट्टहासमुखरो मत्तजीमूतवाहनः ॥ ३,३२.२६ ॥  
  
जीमूतकवचच्छन्नो मणिकार्मुकधारकः ।  
ललितापूजनध्यानजपस्तोत्रपरायणः ॥ ३,३२.२७ ॥  
  
वर्तते विन्ध्यमथन त्रैलोक्याह्लाददायकः ।  
नभःश्रीश्च नभस्यश्रीः स्वरस्वारस्वमालिनी ॥ ३,३२.२८ ॥  
  
अम्बा दुला निरलिश्चाभ्रयन्ती मेघयन्त्रिका ।  
वर्षयन्ती चिबुणिका वारिधारा च शक्तयः ॥ ३,३२.२९ ॥  
  
वर्षन्त्यो द्वादश प्रोक्ता मदारुणविलोचनाः ।  
ताभिः समं स वर्षर्तुः शक्तिभिः परमेश्वरीम् ॥ ३,३२.३० ॥  
  
सदैव सञ्जपन्नास्ते निजोत्थैः पुष्पमण्डलैः ।  
ललिताभक्तदेशांस्तु भूषयन्स्वस्य सम्पदा ॥ ३,३२.३१ ॥  
  
तद्वैरिणां तु वसुधामनाबृष्ट्या निपीडयन् ।  
वर्तते सततं देवीकिङ्करौ जलदागमः ॥ ३,३२.३२ ॥  
  
मन्दारवाटिकायां तु सदा शरदृतुर्वसन् ।  
तां कक्षां रक्षति श्रीमांल्लोकचित्तप्रसादनः ॥ ३,३२.३३ ॥  
  
इषश्रीश्च तथोर्जश्रीस्तस्यर्तोः प्राणनायिके ।  
ताब्यां सञ्जह्रतुस्तोयं निजोत्थैः पुष्पमण्डलैः ।  
अभ्यर्चयति साम्राज्ञीं श्रीकामेश्वरयोषितम् ॥ ३,३२.३४ ॥  
  
हेमन्तर्तुर्महातेजा हिमशीतलविग्रहः ।  
सदा प्रसन्नवदनो ललिताप्रियकिङ्करः ॥ ३,३२.३५ ॥  
  
निजोत्थैः पुष्पसम्भारैरर्चयन्परमेश्वरीम् ।  
पारिजातस्य वाटीं तु रक्षति ज्वलनार्दनः ॥ ३,३२.३६ ॥  
  
सहःश्रीश्च सहस्यश्रीस्तस्य द्वे योषिते शुभे ।  
कदम्बवनवाट्यास्तु रक्षकः शिशिराकृतिः ॥ ३,३२.३७ ॥  
  
शिशिरर्तुर्मुनिश्रेष्ठ वर्तते कुम्भसम्भव ।  
सा कक्ष्या तेन सर्वत्र शीशिरीकृतभूतला ॥ ३,३२.३८ ॥  
  
तद्वासिनी ततः श्यामा देवता शिशिराकृतिः ।  
तपःश्रीश्च तपस्यश्रीस्तस्य द्वे योषिदुत्तमे ।  
ताभ्यां सहार्चयत्यम्बां ललितां विश्वपावनीम् ॥ ३,३२.३९ ॥  
  
अगस्त्य उवाच  
गन्धर्ववदन श्रीमन्नानावृक्षादिसप्तकैः ।  
प्रथमोद्यानपालस्तु महाकालो मया श्रितः ॥ ३,३२.४० ॥  
  
चतुरावरणं चक्रं त्वया तस्य प्रकीर्तितम् ।  
षण्णामृतूनामन्येषां कल्पकोद्यानवाटिषु ।  
पालकत्वं श्रुतं त्वत्तश्चक्रदेव्यस्तु न श्रुताः ॥ ३,३२.४१ ॥  
  
अत एव वसन्तादिचक्रावरणदेवताः ।  
क्रमेण ब्रूहि भगवन्सर्वज्ञोऽसि यतो महान् ॥ ३,३२.४२ ॥  
  
हयग्रीव उवाच  
आकर्णय मुनिश्रेष्ट तत्तच्चक्रस्थदेवताः ॥ ३,३२.४३ ॥  
  
कालचक्रं पुरा प्रोक्तं वासन्तं चक्रमुच्यते ।  
त्रिकोणं पञ्चकोणं च नागच्छदसरोरुहम् ।  
षोडशारं सरोजं च दशारद्वितयं पुनः ॥ ३,३२.४४ ॥  
  
चतुरस्रं च विज्ञेयं सप्तावरणसंयुतम् ।  
तन्मध्ये बिन्दुचक्रस्थो वसन्तर्तुर्महाद्युति ॥ ३,३२.४५ ॥  
  
तदेकद्वयसंलग्ने मधुश्रीमाधवश्रियौ ।  
उभाभ्यां निजहस्ताभ्यामुभयोस्तनमेककम् ॥ ३,३२.४६ ॥  
  
निपीडयन्स्वहस्तस्य युगलेन ससौरभम् ।  
सपुष्पमदिरापूर्मचषकं पिशितं वहन् ॥ ३,३२.४७ ॥  
  
एवमेव तु सर्वर्तुध्यानं विन्ध्यनिषूदन ।  
वर्षर्तोस्तु पुनर्ध्याने शक्तिद्वितयमादिमम् ।  
अङ्कस्थितं तु विज्ञेयं शक्तयोऽन्याः समीपगाः ॥ ३,३२.४८ ॥  
  
अथ वासन्तचक्रस्थदेवीः शृणु वदाम्यम् ।  
मधुशुक्लप्रथमिका मधुशुक्लद्वितीयिका ॥ ३,३२.४९ ॥  
  
मधुशुक्लतृतीया च मधुशुक्लचतुर्थिका ।  
मधुशुक्ला पञ्चमी च मधुशुक्ला च षष्ठिका ॥ ३,३२.५० ॥  
  
मधुशुक्ला सप्तमी च मधुशुक्लाष्टमी पुनः ।  
नवमी मधुशुक्ला च दशमी मधुशुक्लिका ॥ ३,३२.५१ ॥  
  
मधुशुक्लैकादशी च द्वादशी मधुशुक्लतः ।  
मधुशुक्लत्रयोदश्यां मधुशुक्ला चतुर्दशी ॥ ३,३२.५२ ॥  
  
मधुशुक्ला पौर्णमासी प्रथमा मधुकृष्णिका ।  
मधुकृष्णा द्वितीया च तृतीया मधुकृष्णिका ॥ ३,३२.५३ ॥  
  
चतुर्थी मधुकृष्णा च मधुकृष्म च पञ्चमी ।  
षष्टी तु मधुकृष्णा स्यात्सप्तमी मधुकृष्मतः ॥ ३,३२.५४ ॥  
  
मधुकृष्णाष्टमी चैव नवमीमधुकृष्णतः ।  
दशमी मधुकृष्णा च विन्ध्यदर्पनिषूदन ॥ ३,३२.५५ ॥  
  
मधुकृष्णैकादशी तु द्वादशी मधुकृष्णतः ।  
मधुकृष्णत्रयोदश्या मधुकृष्णचतुर्दशी ॥ ३,३२.५६ ॥  
  
मध्वमा चेति विज्ञेयास्त्रिंशदेतास्तु शक्तयः ।  
एवमेव प्रकारेण माधवाख्यो परिस्थिताः ॥ ३,३२.५७ ॥  
  
शुक्लप्रतिपदाद्यास्तु शक्तयस्त्रिंशदन्यकाः ।  
मिलित्वा षष्टिसङ्ख्यास्तु ख्याता वासन्तशक्तयः ॥ ३,३२.५८ ॥  
  
स्वैः स्वैर्मन्त्रैस्तत्र चक्रे पूजनीया विधानतः ।  
वासन्तचक्रराजस्य सप्तावरणभूमयः ॥ ३,३२.५९ ॥  
  
षष्टिः स्युर्दैवतास्तासु षष्टिभूमिषु संस्थिताः ।  
विभज्य चार्चनीयाः स्युस्तत्तन्मन्त्रैस्तु साधकैः ॥ ३,३२.६० ॥  
  
तथा वासन्तचक्रं स्यात्तथैवान्येषु च त्रिषु ।  
देवतास्तु परं भिन्नाः शुक्रशुच्यादिभेदतः ॥ ३,३२.६१ ॥  
  
शक्तयः षष्टिसङ्ख्याता ग्रीष्मचक्रे महोदयाः ।  
एवं वर्षादिके चक्रे भेदान्नभवभस्यजान् ॥ ३,३२.६२ ॥  
  
षष्टि षष्टिसु शक्तीनां चक्रेचक्रे प्रतिष्ठिताः ।  
ग्रन्थविस्तारभीत्या तु तत्सङ्ख्यानाद्विरम्यते ॥ ३,३२.६३ ॥  
  
आर्तव्याः शक्तयस्त्वेता ललिताभक्त सौख्यदाः ।  
ललितापूजनध्यानजपस्तोत्रपरायणाः ॥ ३,३२.६४ ॥  
  
कल्पादिवाटिकाचक्रे सञ्चरन्त्यो मदालसाः ।  
स्वस्वपुष्पोत्थमधुभिस्तर्पयन्त्यो महेश्वरीम् ॥ ३,३२.६५ ॥  
  
मिलित्वा चैव सङ्ख्याताः षष्ट्युत्तरशतत्रयम् ।  
एवं सप्तसु शालेषु पालिकाश्चक्रदेवताः ॥ ३,३२.६६ ॥  
  
नामकीर्तनपूर्वं तु प्रोक्तस्तुभ्यं प्रपृच्छते ।  
अन्येषामपि शालानामुपादानं तु पूरकम् ।  
विस्तारं तत्र शक्तिं च कथयाम्यवधारय ॥ ३,३२.६७ ॥  
  
इति श्रीब्रह्माण्डमहापुराणे उत्तरभागे हयग्रीवागस्त्यसम्वादे ललितोपाख्याने श्रीनगरत्रिपुरासप्तकक्षापालकदेवताप्रकाशन कथनं नाम द्वात्रिंशोऽध्यायः