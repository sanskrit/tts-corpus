---
title: ०१३

---
देवा ऊचुः  
जय देवि जगन्मातर्जय देवि परात्परे ।  
जय कल्याणनिलये जय कामकलात्मिके ॥ १ ॥  
जयकारि च वामाक्षि जय कामाक्षि सुन्दरि ।  
जयाखिलसुराराध्ये जय कामेशि मानदे ॥ २ ॥  
जय ब्रह्ममये देवि ब्रह्मात्मकरसात्मिके ।  
जय नारायणि परे नन्दिताशेषविष्टपे ॥ ३ ॥  
जय श्रीकण्ठदयिते जय श्रीललितेम्बिके ।  
जय श्रीविजये देवि विजय श्रीसमृद्धिदे ॥ ४ ॥  
जातस्य जायमानस्य इष्टापूर्तस्य हेतवे ।  
नमस्तस्यै त्रिजगतां पालयित्र्यै परात्परे ॥ ५ ॥  
कलामुहूर्तकाष्ठाहर्मासर्तुशरदात्मने ।  
नमः सहस्रशीर्षायै सहस्रमुखलोचने ॥ ६ ॥  
नमः सहस्रहस्ताब्जपादपङ्कजशोभिते ।  
अणोरणुतरे देवि महतोऽपि महीयसि ॥ ७ ॥  
परात्परतरे मातस्तेजस्तेजीयसामपि ।  
अतलं तु भवेत्पादौ वितलं जानुनी तव ॥ ८ ॥  
रसातलं कटीदेशः कुक्षिस्ते धरणी भवेत् ।  
हृदयं तु भुवर्लोकः स्वस्ते मुखमुदाहृतम् ॥ ९ ॥  
दृशश्चन्द्रार्कदहना दिशस्ते बाहवोम्बिके ।  
मरुतस्तु तवोच्छ्वासा वाचस्ते श्रुतयोऽखिलाः ॥ १० ॥  
क्रीडा ते लोकरचना सखा ते चिन्मयः शिवः ।  
आहारस्ते सदानन्दो वासस्ते हृदये सताम् ॥ ११ ॥  
दृश्यादृश्य स्वरूपाणि रूपाणि भुवनानि ते ।  
शिरोरुहा घनास्ते तु तारकाः कुसुमानि ते ॥ १२ ॥  
धर्माद्या बाहवस्ते स्युरधर्माद्यायुधानि ते ।  
यमाश्च नियमाश्चैव करपादरुहास्तथा ॥ १३ ॥  
स्तनौ स्वाहास्वधाकरौ लोकोज्जीवनकारकौ ।  
प्राणायामस्तु ते नासा रसना ते सरस्वती ॥ १४ ॥  
प्रत्याहारस्त्विद्रिंयाणि ध्यानं ते धीस्तु सत्तमा ।  
मनस्ते धारणाशक्तिर्हृदयं ते समाधिकः ॥ १५ ॥  
महीरुहास्तेङ्गरुहाः प्रभातं वसनं तव ।  
भूतं भव्यं भविष्यच्च नित्यं च तव विग्रहः ॥ १६ ॥  
यज्ञरूपा जगद्धात्री विश्वरूपा च पावनी ।  
आदौ या तु दयाभूता ससर्ज निखिलाः प्रजाः ॥ १७ ॥  
हृदयस्थापि लोकानामदृश्या मोहनात्मिका ॥ १८ ॥  
नामरूपविभागं च या करोति स्वलीलया ।  
तान्यधिष्ठाय तिष्ठन्ती तेष्वसक्तार्थकामदा ।  
नमस्तस्यै महादेव्यै सर्वशक्त्यै नमोनमः ॥ १९ ॥  
यदाज्ञया प्रवर्तन्ते वह्निसूर्यैदुमारुताः ।  
पृथिव्यादीनि भूतानि तस्यै देव्यै नमोनमः ॥ २० ॥  
या ससर्जादिधातारं सर्गादावादिभूरिदम् ।  
दधार स्वयमेवैका तस्यै देव्यै नमोनमः ॥ २१ ॥  
यथा धृता तु धरिणी ययाकाशममेयया ।  
यस्यामुदेति सविता तस्यै देव्यै नमोनमः ॥ २२ ॥  
यत्रोदेति जगत्कृत्स्नं यत्र तिष्ठति निर्भरम् ।  
यत्रान्तमेति काले तु तस्यै देव्यै नमोनमः ॥ २३ ॥  
नमोनमस्ते रजसे भवायै नमोनमः सात्त्विकसंस्थितायै ।  
नमोनमस्ते तमसे हरायै नमोनमो निर्गुणतः शिवायै ॥ २४ ॥  
नमोनमस्ते जगदेकमात्रे नमोनमस्ते जगदेकपित्रे ।  
नमोनमस्तेऽखिलरूपतन्त्रे नमोनमस्तेऽखिलयन्त्ररूपे ॥ २५ ॥  
नमोनमो लोकगुरुप्रधाने नमोनमस्तेऽखिलवाग्विभूत्यै ।  
नमोऽस्तु लक्ष्म्यै जगदेकतुष्ट्यै नमोनमः शाम्भवि सर्वशक्त्यै ॥ २६ ॥  
अनादिमध्यान्तमपाञ्चभौतिकं ह्यवाङ्मनोगम्यमतर्क्यवैभवम् ।  
अरूपमद्वन्द्वमदृष्टगोचरं प्रभावमग्र्यं कथमम्ब वर्णये ॥ २७ ॥  
प्रसीद विश्वेश्वरि विश्ववन्दिते प्रसीद विद्येश्वरि वेदरूपिणि ।  
प्रसीद मायामयि मन्त्राविग्रहे प्रसीद सर्वेश्वरि सर्वरूपिणि ॥ २८ ॥  
इति स्तत्वा महादेवीं देवाः सर्वे सवासवाः ।  
भूयोभूयो नमस्कृत्य शरणं जगमुरञ्जसा ॥ २९ ॥  
ततः प्रसन्ना सा देवी प्रणतं वीक्ष्य वासवम् ।  
वरेण च्छन्दयामास वरदाखिलदेहिनाम् ॥ ३० ॥  
इन्द्र उवाच  
यदि तुष्टासि कर्याणि वरं दैत्येन्द्र पीडितः ।  
दुर्धरं जीवितं देहि त्वां गताः शरणार्थिनः ॥ ३१ ॥  
श्रीदेव्युवाच  
अहमेव विनिर्जित्य भण्डं दैत्यकुलोद्भवम् ।  
अचिरात्तव दास्यामि त्रैलोक्यं सचराचरम् ॥ ३२ ॥  
निर्भया मुदिताः सन्तु सर्वे देवगणास्तथा ।  
ये स्तोष्यन्ति च मां भक्त्या स्तवेनानेन मानवाः ॥ ३३ ॥  
भाजनं ते भविष्यन्ति धर्मश्रीयशसां सदा ।  
विद्याविनयसम्पन्ना नीरोगा दीर्घजीविनः ॥ ३४ ॥  
पुत्रमित्रकल त्राढ्या भवन्तु मदनुग्रहात् ।  
इति लब्धवरा देवा देवेन्द्रोऽपि महाबलः ॥ ३५ ॥  
आमोदं परमं जग्मुस्तां विलोक्य मुहुर्मुहुः ॥ ३६ ॥  
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने ललितास्तवराजो नाम त्रयोदशोऽध्यायः