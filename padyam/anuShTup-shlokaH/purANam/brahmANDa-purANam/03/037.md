---
title: ०३७

---
हयग्रीव उवाच  
सर्वज्ञद्यन्तरालस्योपरिष्टात्कलशोद्भव ।  
हस्तविंशतिरुन्नम्रं चतुर्नल्वप्रविस्तरम् ॥ ३,३७.१ ॥  
  
वशिन्याद्यन्तरं ज्ञेयं प्राग्वत्सोपानमन्दिरम् ।  
सर्वरोगहरं नाम्ना तच्चक्रमिति विश्रुतम् ॥ ३,३७.२ ॥  
  
वशिन्याद्यास्तत्र देव्यः पूर्वादिदिगनुक्रमात् ।  
स्वरैस्तु रहितास्तत्र प्रथमा वशिनीश्वरी ॥ ३,३७.३ ॥  
  
कवर्गसहिता पश्चात्कामेश्वर्याख्यवाह्मयी ।  
चवर्गजुष्टा वागीशी मोदिनी स्यात्तृतीयका ॥ ३,३७.४ ॥  
  
टवर्गमण्डिताकारा विमलाख्या सरस्वती ।  
तवर्गेण तथोपेता पञ्चमी वाक्प्रधारणा ॥ ३,३७.५ ॥  
  
पवर्गेण परिस्फीता षष्ठी तु जयिनी मता ।  
यादिवर्णचतुष्कोणे सर्वैश्वर्यादिवाङ्मयी ॥ ३,३७.६ ॥  
  
साधिकाक्षरषट्केन कौलिनी त्वष्टमी मता ।  
एता देव्यो जपरता मुक्ताभरणमण्डिताः ॥ ३,३७.७ ॥  
  
सदा स्फुरद्गद्यपद्यलहरीलालिता मताः ।  
काव्यैश्च नाटकैश्चैव मधुरैः कर्णहारिभिः ।  
विनोदयन्त्यः श्रीदेवीं वर्तन्ते कुम्भसम्भवः ॥ ३,३७.८ ॥  
  
एता रहस्यनाम्नैव ख्याता वातापितापन ।  
नायिका स्वस्य चक्रस्य सिद्धानाम्ना प्रकीर्तिता ॥ ३,३७.९ ॥  
  
अस्य चक्रस्य संरक्षाकारिणी खेचरी मता ।  
वशिन्याद्यन्तरालस्योपरिष्टाद्विन्ध्यमर्दन ॥ ३,३७.१० ॥  
  
हस्तविंशतिरुन्नम्रं चतुर्नल्वप्रविस्तरम् ।  
अस्त्रं चक्रमितिज्ञेयं तत्र बाणादिदेवताः ॥ ३,३७.११ ॥  
  
पञ्च बाणेश्वरीदेव्यः पञ्च कामेश्वराशुगाः ।  
अङ्कुशद्वितयं दीप्तमादिस्त्रीपुंसयोर्द्वयोः ॥ ३,३७.१२ ॥  
  
धनुर्द्वयं च विन्ध्यारे नव पुण्ड्रेषु कल्पितम् ।  
पाशद्वयं च दीप्ताभं चत्वार्यस्त्राणि कुम्भज ॥ ३,३७.१३ ॥  
  
कामेश्वर्यास्तु चत्वारि चत्वारि श्रीमहेशितुः ।  
आहत्याष्टायुधानीति प्रज्वलन्ति विभान्ति च ॥ ३,३७.१४ ॥  
  
भण्डासुरमहायुद्धे दुष्टदानवशोणितैः ।  
पीतैरतीव तृप्तानिदिव्यास्त्राण्यति जाग्रति ॥ ३,३७.१५ ॥  
  
एतेषामायुधानां तु परिवारायुधान्यलम् ।  
वर्तन्तेऽस्त्रान्तरे तत्र तेषां सङ्ख्या तु कोटिशः ॥ ३,३७.१६ ॥  
  
वज्रशक्तिः शतघ्नी च भुशुण्डी मुसलं तथा ।  
कृपाणः पट्टिशं चैव मुद्गरं भिन्दिपालकम् ॥ ३,३७.१७ ॥  
  
एवमादीनि शस्त्राणि सहस्राणां सहस्रशः ।  
अष्टायुधमहाशक्तीः सेवन्ते मदविह्वलाः ॥ ३,३७.१८ ॥  
  
अथ शस्त्रान्तरालस्योपरि वातापितापन ।  
हस्तविंशतिरुन्नम्रं चतुर्नल्वप्रविस्तरम् ।  
धिष्ण्यं तु समयेशीनां स्थानं च तिसृणां मतम् ॥ ३,३७.१९ ॥  
  
कामेशाद्यास्तत्र देव्यस्तिस्रोऽन्या तु चतुर्थिका ।  
सैव निःशेषविश्वानां सवित्री ललितेश्वरी ॥ ३,३७.२० ॥  
  
तिसृणां शृणु नामानि कामेशी प्रथमा मता ।  
वज्रेशी भगमाला च ताः सेवन्ते सहस्रशः ॥ ३,३७.२१ ॥  
  
सर्वेषां दर्शनानां च या देव्यो विविधाः स्मृताः ।  
ताः सर्वास्तत्र सेवन्ते कामेशादिमहोदयाः ॥ ३,३७.२२ ॥  
  
एतासाञ्च प्रसङ्गेषु नित्यानां च प्रसञ्जने ।  
चक्रिणीनां योगिनीनां श्रीदेवी पूरणात्मिका ॥ ३,३७.२३ ॥  
  
या कामेश्वरदेवाङ्कशायिनी ललिताम्बिका ।  
कामेश्यादिचतुर्थी सा नित्यानां षोडशी मता ॥ ३,३७.२४ ॥  
  
योगिनी चक्रदेवीनां नवमी परिकीर्तिता ।  
समयेश्यन्तरालस्योपरिष्टादिल्वलान्तक ॥ ३,३७.२५ ॥  
  
नाथान्तरमिति प्रोक्तं हस्तविंशतिरुन्नतम् ।  
चतुर्नल्वप्रविस्तारं प्राग्वत्सोपानमण्डितम् ॥ ३,३७.२६ ॥  
  
तत्र नाथामहादेव्या योगशास्त्रप्रवर्त्तकाः ।  
सर्वेषां मन्त्रगुरवः सर्वविद्यामहार्णवाः ॥ ३,३७.२७ ॥  
  
चत्वारो यागनाथाश्च लोकानामिह गुप्तये ।  
सृष्टाः कामंशदेवेन तेषां नामानि मे शृणु ॥ ३,३७.२८ ॥  
  
मित्री च शोडिशश्चैव चर्याख्यः कुम्भसम्भव ।  
तैः सृष्टा बहवो लोकारक्षार्थं पादुकात्मकाः ॥ ३,३७.२९ ॥  
  
दिव्यविद्या मानवौघसिद्धौघाः सुरतापसाः ।  
प्राप्तसालोक्यसारूप्यसायुज्यादिकसिद्धयः ॥ ३,३७.३० ॥  
  
महान्तो गुरवस्तांस्तु सेवन्ते प्रचुरा गुरून् ।  
अथ नाथान्तरालस्योपरिष्टाद्धिष्ण्यमुत्तमम् ॥ ३,३७.३१ ॥  
  
हस्तविंशतिरुन्नमं चतुर्नल्वप्रविस्तरम् ।  
नित्यान्तरमिति प्रोक्तं नित्याः पञ्चदशात्र वै ॥ ३,३७.३२ ॥  
  
अथ कामेश्वरी नित्या नित्या च भगमालिनी ।  
नित्यक्लिन्ना अपि तथा भेरुण्डा वह्निवासिनी ॥ ३,३७.३३ ॥  
  
महावज्रेश्वरी दूती त्वरिता कुलसुन्दरी ।  
नित्या नीलपताका च विजया सर्वमङ्गला ॥ ३,३७.३४ ॥  
  
ज्वालामालिनिका चित्रेत्येताः पञ्चदशोदिताः ।  
एता देवीस्वरूपाः स्युर्महाबलपराक्रमाः ॥ ३,३७.३५ ॥  
  
प्रथमा मुख्यतिथितां प्राप्ता व्याप्य जगत्त्रयाः ।  
कालत्रितयरूपाश्च कालग्रासविचक्षणाः ॥ ३,३७.३६ ॥  
  
ब्रह्मादीनामशेषाणां चिरकालमुपेयुषाम् ।  
तत्तत्कालशतायुष्यरूपा देव्याज्ञया स्थिताः ॥ ३,३७.३७ ॥  
  
नित्योद्यता निरान्तकाः श्रीपराङ्गसमुद्भवाः ।  
सेवन्ते जगतामृद्ध्यै ललितां चित्स्वरूपिणीम् ॥ ३,३७.३८ ॥  
  
तासां भवनतां प्राप्ता दीप्ताः पञ्चदशेश्वराः ।  
विसृष्टिबिन्दुचक्रे तु षोडश्या भवनं मतम् ॥ ३,३७.३९ ॥  
  
अथ नित्यान्तरालस्योपरिष्टात्कुम्भसम्भव ।  
अङ्गदेव्यन्तरं प्रोक्तं हस्तविंशातिरुन्नतम् ॥ ३,३७.४० ॥  
  
चतुर्नल्वप्रविस्तारं प्राग्वत्सोपानमन्दिरम् ।  
तस्मिन्हृदयदेव्याद्याः शक्तयः सन्ति वै मुने ॥ ३,३७.४१ ॥  
  
हृद्देवी च शिरोदेवी शिखादेवी तथैव च ।  
वर्मदेवी दृष्टिदेवी शस्त्रदेवी षडीरिताः ॥ ३,३७.४२ ॥  
  
अत्यन्तसन्निकृष्टास्ताः श्रीकामेश्वरसुभ्रुवः ।  
नवलावण्यपूर्णाङ्ग्यः सावधाना धृतायुधाः ॥ ३,३७.४३ ॥  
  
परितो बिन्दुपीठे च भ्राम्यन्तो दृप्तमूर्तयः ।  
ललिताज्ञाप्रवर्तिन्यो वशीनां पीठवर्तिकाः ॥ ३,३७.४४ ॥  
  
अथाङ्गदेव्यन्तरस्योपरिष्टान्मण्डलाकृति ।  
बिन्दुनाद महापीठं दशहस्तसमुन्नतम् ॥ ३,३७.४५ ॥  
  
नल्वाष्टकप्रविस्तारमुद्यदादित्यसन्निभम् ।  
बिन्दुपीठमिदं ज्ञेयं श्रीपीठमपि चेष्यते ॥ ३,३७.४६ ॥  
  
महापीठमिति ज्ञेयं विद्यापीठमपीष्यते ।  
आनन्दपीठमपि च पञ्चाशत्पीठरूपधृक् ॥ ३,३७.४७ ॥  
  
तत्र श्रीललितादेव्याः पञ्चब्रह्ममये महत् ।  
जागर्ति मञ्चरत्नं तु प्रपञ्चत्रयमूलकम् ॥ ३,३७.४८ ॥  
  
तस्य मञ्चस्य पादास्तु चत्वारः परिकीर्तिताः ।  
दशहस्तसमुन्नम्रा हस्तत्रितयविष्ठिताः ॥ ३,३७.४९ ॥  
  
ब्रह्मविष्णुमहेशानेश्वररूपत्वमागताः ।  
शक्तिभावमनुप्राप्ताः सदा श्रीध्यानयोगतः ॥ ३,३७.५० ॥  
  
एकस्तु पञ्चपादः स्याज्जपाकुसुमसन्निभः ।  
ब्रह्मात्मकः स विज्ञेयो वह्निदिग्भागमाश्रितः ॥ ३,३७.५१ ॥  
  
चतुर्थो मञ्चपादस्तु कर्णिकारकसाररुक् ।  
ईश्वरात्मा स विज्ञेय ईशदिग्भागमाश्रितः ॥ ३,३७.५२ ॥  
  
एते सर्वे सायुधाश्च सर्वालङ्कारभूषिताः ।  
उपर्यधःस्तम्भरूपा मध्ये पुरुषरूपिणः ॥ ३,३७.५३ ॥  
  
श्रीध्यानमीलिताक्षाश्च श्रीध्यानान्निश्चलाङ्गकाः ।  
तेषामुपरि मञ्चस्य फलकस्तु सदाशिवः ॥ ३,३७.५४ ॥  
  
विकासिदाडिमच्छायश्चतुर्नल्वप्रविस्तरः ।  
नल्वषट्कायामवांश्च सदाभास्वरमूर्तिमान् ॥ ३,३७.५५ ॥  
  
अङ्गदेव्यन्तरारम्भान्मञ्चस्य फलकावधि ।  
चिन्तामणिमयाङ्गानि तत्त्वरूपाणि तापस ॥ ३,३७.५६ ॥  
  
सोपानानि विभासन्ते षट्त्रिंशद्वै निवेशनैः ।  
आरोहस्य क्रमेणैव सोपानान्यभिदध्महे ॥ ३,३७.५७ ॥  
  
भूमिरापोऽनलो वायुराकाशो गन्ध एव च ।  
रसो रूपं स्पर्शसम्ब्दोपस्थपायुपदानि च ॥ ३,३७.५८ ॥  
  
पाणिवाग्घ्राणजिह्वाश्चत्वक्चक्षुः श्रोत्रमेव च ।  
अहङ्कारश्च बुद्धिश्च मनः प्रकृतिपूरुषौ ॥ ३,३७.५९ ॥  
  
नियतिः कालरागौ च कला विद्ये च मायया ।  
शुद्धाविद्येश्वरसदाशिवशक्तिः शिवा इति ॥ ३,३७.६० ॥  
  
एताः षट्त्रिंशदाख्यातास्तत्त्वसोपानपङ्क्तयः ।  
पूषा सोपानपङ्क्तिश्च मञ्चपूर्वदिशंश्रिताः ॥ ३,३७.६१ ॥  
  
अथ मञ्चस्योपरिष्टाद्धंसतूलिकतल्पकः ।  
हस्तमात्रं समुन्नम्रं चतुर्नल्वप्रविस्तरम् ॥ ३,३७.६२ ॥  
  
पादोपधानमूर्धोपधान दन्द्वविराजितम् ।  
गड्डकानां चतुः षष्टिशोभितं पाटलत्विषा ॥ ३,३७.६३ ॥  
  
तस्योपरिष्टात्कौसुम्भवसनेनोत्तरच्छदः ।  
शुचिना मृदुना कॢप्तः पद्मरागमणित्विषा ॥ ३,३७.६४ ॥  
  
तस्योपरि वसन्पूर्वदिङ्मुखो दययान्वितः ।  
शृङ्गारवेषरुचिरस्सदा षोडशवार्षिकः ॥ ३,३७.६५ ॥  
  
उद्यद्भास्करबिम्बाभश्चतुर्हस्तस्त्रिलोचनः ।  
हारकेयूरमुकुटकटकाद्यैरलङ्कृतः ॥ ३,३७.६६ ॥  
  
कमनीयस्मितज्योत्स्नामरिपूर्णकपोलभूः ।  
जागर्ति भगवानादिदेवः कामेश्वरः शिवः ॥ ३,३७.६७ ॥  
  
तस्योत्सङ्गे समासीना तरुणादित्यपाटला ।  
सदा षोडशवर्षा च नवयौवनदर्पिता ॥ ३,३७.६८ ॥  
  
अमृष्टपद्मरागाभा चन्दनाब्जनखच्छटा ।  
यावकश्रीर्निर्व्यपेक्षा पादलौहित्यवाहिनी ॥ ३,३७.६९ ॥  
  
कलनिस्वानमञ्जीरपतत्कङ्कणमोहना ।  
अनङ्गवरतूणीरदर्पोन्मथनजङ्घिका ॥ ३,३७.७० ॥  
  
करिशुण्डदोः कदलिकाकान्तितुल्योरुशोभिनी ।  
अरुणेन दुकूलेन सुस्पर्शेन तनीयसा ।  
अलङ्कृतनितम्बाढ्या जघनाभोगभासुरा ॥ ३,३७.७१ ॥  
  
अर्धोरुकग्रन्थिमती रत्नकाञ्चीविराजिता ।  
नतनाभिमहावर्तत्रि वल्यूर्मिप्रभासरित् ॥ ३,३७.७२ ॥  
  
स्तनकुड्मलहिन्दोलमुक्तादामशतावृता ।  
अतिपीवरवक्षोजभारभङ्गुरमध्यभूः ॥ ३,३७.७३ ॥  
  
शिरीषदाममृदुलच्छदाभांश्चतुरो भुजान् ॥ ३,३७.७४ ॥  
  
केयूरकङ्कणश्रेणीमण्डितान्सोर्मिकाङ्गुलीन् ।  
वहन्ती पतिसंसृष्टशङ्खसुन्दरकन्धरा ॥ ३,३७.७५ ॥  
  
मुखदर्पण वृत्ताभचिबुका पाटलाधरा ।  
शुचिभिः पङ्क्तिशुद्धैस्च विद्यारूपैर्विभास्वरैः ।  
कुन्दकुड्मललक्ष्मीकैर्दन्तैर्दर्शितचन्द्रिका ॥ ३,३७.७६ ॥  
  
स्थूलमौक्तिकसनद्धनानाभरणभासुरा ।  
केतकान्तर्दलश्रोणी दीर्घदीर्घविलोचना ॥ ३,३७.७७ ॥  
  
अर्धेन्दुललिते भाले सम्यक्कॢप्तालकच्छटा ।  
पालीवतं समाणिक्यकुण्डलामण्डितश्रुतिः ॥ ३,३७.७८ ॥  
  
नवकर्पूरकस्तूरीसदामोदितवीटिका ।  
शरच्चञ्चन्निशानाथमण्डलीमधुरानना ॥ ३,३७.७९ ॥  
  
चिन्तामणीनां सारेण कॢप्तचारुकिरीटिका ।  
स्फुरत्तिलकरत्नाभभालनेत्रविराजिता ॥ ३,३७.८० ॥  
  
गाढान्धकारनिबिडक्षामकुन्तलसंहतिः ।  
सीमन्तरेशाविन्यस्तकिन्दूरश्रेणिभासुरा ॥ ३,३७.८१ ॥  
  
स्फुरच्चन्द्रकलोत्तंसमदलोलविलोचना ।  
सर्वशृङ्गारवेषाढ्या सर्वाभरणभूषिता ॥ ३,३७.८२ ॥  
  
समस्तलोकमाता च सदानन्दविवर्धिनी ।  
ब्रह्मविष्णुगिरीशेशसदाशिवनिदानभूः ॥ ३,३७.८३ ॥  
  
अपाङ्गरिङ्खत्करुणानिर्झरीतर्पिताखिला ।  
भासते सा भगवती पापघ्नी ललिताम्बिका ॥ ३,३७.८४ ॥  
  
अन्यदैवतपूजानां यस्याः पूजाफलं विदुः ।  
यस्याः पूजाफलं प्राहुयस्या एव हि पूजनम् ॥ ३,३७.८५ ॥  
  
तस्याश्च ललितादेव्या वर्णयामि कथं पुनः ।  
वर्षकोटिसहस्रेणाप्येकांशो वर्ण्यते न हि ॥ ३,३७.८६ ॥  
  
वर्ण्यमाना ह्यवाग्रूपा वाचस्तस्यां कुतो गतिः ।  
यतो वाचो निवर्तन्ते अप्राप्य मनसा सह ॥ ३,३७.८७ ॥  
  
बहुना किमिहोक्तेन तत्त्वभूतमिदं शृणु ।  
न पक्षपातान्न स्नेहान्न मोहाद्वा मयोच्यते ॥ ३,३७.८८ ॥  
  
सन्तु कल्पतरोः शाखा लेखिन्यस्तपसां निधे ।  
मषीपात्राणि सर्वेऽपि सप्त सन्तु महार्णवाः ॥ ३,३७.८९ ॥  
  
पञ्चाशत्कोटिविस्तीर्णा भूमिः पत्रत्वमृच्छतु ।  
तस्य लेखनकालोऽस्तु परार्ध्याधिकवत्सरैः ॥ ३,३७.९० ॥  
  
लिखन्तु सर्वे लोकाश्च प्रत्येकं कोटिबाहवः ।  
सर्वे बृहस्पतिसमा वक्तारो यदि कुम्भज ॥ ३,३७.९१ ॥  
  
अथापि तस्याः श्रीदेव्याः पादाब्जैकाङ्गुलिद्युतेः ।  
सहस्रांशेष्वेकैकांशवर्णना न हि जायते ।  
अथ वा वृत्तिरखिला निष्फला तद्गुणस्तुतौ ॥ ३,३७.९२ ॥  
  
बिन्दुपीठस्य परितश्चतुरस्रवया स्थिता ।  
महामायाजवनिका लम्बते मेचकप्रभा ॥ ३,३७.९३ ॥  
  
देव्या उपरि हस्तानां विंशतिद्वितयोर्ध्वतः ।  
इन्द्रगोपवितानं तु बद्धं त्रैलोक्यदुर्लभम् ॥ ३,३७.९४ ॥  
  
तत्रालङ्कारजालं तु वर्तमानं सुदुर्लभम् ।  
मद्वाणी वर्णयिष्यन्ती कण्ठ एव ह्रिया हता ॥ ३,३७.९५ ॥  
  
सैव जानाति तत्सर्वं तत्रत्यमखिलं गुणम् ।  
मनसोऽपि हि दूरे तत्सौभाग्यं केनवर्ण्यते ॥ ३,३७.९६ ॥  
  
इत्थं भण्डमहादैत्यवधाय ललिताम्बिका ।  
प्रादुर्भुता चिदनलाद्दग्धनिःशेषदानवा ॥ ३,३७.९७ ॥  
  
दिव्यशिल्पिजनैः कॢप्तं षोडशक्षेत्रवेशनम् ।  
अधिष्ठाय श्रीनगरं सदा रक्षति विष्टपम् ॥ ३,३७.९८ ॥  
  
इत्थमेव प्रकारेण श्रीपुराण्यन्यकान्यपि ।  
न भेदकोऽपि विन्यासो नाममात्रं पुरां भिदा ॥ ३,३७.९९ ॥  
  
नानावृक्षमहोद्यानमारभ्येतिक्रमेण ये ।  
वदन्ति श्रीपुरकथां ते यान्ति परमां गतिम् ॥ ३,३७.१०० ॥  
  
आकर्णयन्ति पृच्छन्ति विचिन्वन्ति च ये नराः ।  
ये पुस्तके धारयन्ति ते यान्ति परमां गतिम् ॥ ३,३७.१०१ ॥  
  
ये श्रीपुरप्रकारेण तत्तत्स्थानविभेदतः ।  
कृत्वा शिल्पिजनैः सर्वं श्रीदेव्यायतनं महत् ।  
सम्पादयन्ति ये भक्तास्ते यान्ति परमां गतिम् ॥ ३,३७.१०२ ॥  
  
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने गृहराजान्तरकथनं नाम सप्तत्रिंशोऽध्यायः