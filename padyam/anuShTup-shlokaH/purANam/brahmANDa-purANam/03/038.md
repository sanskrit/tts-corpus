---
title: ०३८

---
अगस्त्य उवाच  
श्रुतमेतन्महावृत्तमाविर्भावादिकं महत् ।  
भण्डासुरवधश्चैव देव्याः श्रीनगरस्थितिः ॥ ३,३८.१ ॥  
  
इदानीं श्रोतुमिच्छामि तस्या मत्रस्य साधनम् ।  
तन्मन्त्राणां लक्षणं च सर्वमेतन्निवेदय ॥ ३,३८.२ ॥  
  
हयग्रीव उवाच  
सर्वेभ्योऽपि पदार्थेभ्यः शाब्दं वस्तु महत्तरम् ।  
सर्वेभ्योऽपि हि शब्देभ्यो वेदराशिर्महान्मुने ॥ ३,३८.३ ॥  
  
सर्वेभ्योऽपि हि वेदेभ्यो वेदमन्त्रा महत्तराः ।  
सर्वेभ्यो वेदमन्त्रेभ्यो विष्णुमन्त्रा महत्तराः ॥ ३,३८.४ ॥  
  
तेभ्योऽपि दौर्गमन्त्रास्तु महान्तो मुनिपुङ्गव ।  
तेभ्यो गाणपता मन्त्रा मुने वीर्य महत्तराः ॥ ३,३८.५ ॥  
  
तेभ्योऽप्यर्कस्य मन्त्रास्तु तेभ्यः शैवा महत्तराः ।  
तेभ्योऽपि लक्ष्मीमन्त्रास्तु तेभ्यः सारस्वता वराः ॥ ३,३८.६ ॥  
  
तेभ्योऽपि गिरिजामन्त्रास्तेभ्यश्चाम्नायभेदजाः ।  
सर्वाम्नायमनुभ्योऽपि वाराहा मनवो वराः ॥ ३,३८.७ ॥  
  
तेभ्यः श्यामामनुवरा विशिष्टा इल्वलान्तक ।  
तेभ्योऽपि ललितामन्त्रा दशभेदविभेदिताः ॥ ३,३८.८ ॥  
  
तेषु द्वौ मनुराजौ तु वरिष्ठौ विन्ध्यमर्दन ।  
लोपामुद्रा कामराज इति ख्यातिमुपागतौ ॥ ३,३८.९ ॥  
  
ह्रादिस्तु लोपामुद्रा स्यात्कामराजस्तु कादिकाः ।  
हंसादेर्वाच्यतां याताः कामराजो महेस्वरः ॥ ३,३८.१० ॥  
  
स्मरादेर्वाच्यतां याता देवी श्रीललिताम्बिका ।  
हादिकाद्योर्मन्त्रयोस्तु भेदो वर्णत्रयोद्भवः ॥ ३,३८.११ ॥  
  
त्योश्च कामराजोऽयं सिद्धिदो भक्तिशालिनाम् ।  
शिवेन शक्त्या कामेन क्षित्या चैव तु मायया ॥ ३,३८.१२ ॥  
  
हंसेन भृगुणा चैव कामेन शशिमौलिना ।  
शक्रेण भुवनेशेन चन्द्रेण च मनोभुवा ॥ ३,३८.१३ ॥  
  
क्षित्या हृल्लेखया चैव प्रोक्तो हंसादिमन्त्रराट् ।  
कामादिमन्त्रराजस्तु स्मरयोनिः श्रियो मुखे ॥ ३,३८.१४ ॥  
  
पञ्चत्रिकमहाविद्या ललिताम्बा प्रवाचिकाम् ।  
ये यजन्ति महाभागास्तेषां सर्वत्र सिद्धये ॥ ३,३८.१५ ॥  
  
सद्गुरोस्तु मनुं प्राप्य त्रिपञ्चार्णपरिष्कृतम् ।  
सम्यक्संसाधयेद्विद्वान्वक्ष्यमाणप्रकारतः ॥ ३,३८.१६ ॥  
  
तत्क्रमेण प्रवक्ष्यामि सावधानो मुने शृणु ।  
प्रातरुत्थाय शिरसिस्मृत्वा कमलमुज्ज्वलम् ॥ ३,३८.१७ ॥  
  
सहस्रपत्रशोभाढ्यं सकेशरसुकर्णिकम् ।  
तत्र श्रीमद्गुरुं ध्वात्वा प्रसन्नं करुणामयम् ॥ ३,३८.१८ ॥  
  
ततोबहिर्विनिर्गत्य कुर्याच्छौचादिकाः क्रियाः ।  
अथागत्य च तैलेन सामोदेन विलेपितः ॥ ३,३८.१९ ॥  
  
उद्वर्तितश्च सुस्नातः शुद्धेनोष्णेन वारिणा ।  
आपो निसर्गतः पूताः किं पुनर्वह्निसंयुताः ।  
तस्मादुष्णोदके स्नायात्तदभावे यथोदकम् ॥ ३,३८.२० ॥  
  
परिधाय पटौ शुद्धे कौसुम्भौ वाथ वारुणौ ।  
आचम्य प्रयतो विद्वान्हृदि ध्यायन्पराम्बिकाम् ॥ ३,३८.२१ ॥  
  
ऊर्ध्वपुण्ड्रं त्रिपुण्डं वा पट्टवर्धनमेव वा ।  
अगस्त्यपत्राकारं वा धृत्वा भाले निजोचितम् ।  
अन्तर्हितश्च शुद्धात्मा सन्ध्यावन्दनमाचरेत् ॥ ३,३८.२२ ॥  
  
अश्वत्थपत्राकारेण पात्रेण सकुशाक्षतम् ।  
सपुष्पचन्दनं चार्ध्यं मार्तण्डाय समुत्क्षिपेत् ॥ ३,३८.२३ ॥  
  
तथार्ध्यभावदेवत्वाल्ललितायै त्रिरर्ध्यकम् ।  
तर्प्पयित्वा यथाशक्ति मूलेन ललितेश्वरीम् ॥ ३,३८.२४ ॥  
  
देवर्षिपितृवर्गांश्च तर्पयित्वा विधानतः ।  
दिवाकरमुपास्थाय देवीं च रविबिम्बगाम् ॥ ३,३८.२५ ॥  
  
मौनी विशुद्धहृदयः प्रविश्य मखमन्दिरम् ।  
चारुकर्पूरकस्तूरीचन्दनादिविलेपितः ॥ ३,३८.२६ ॥  
  
भूषणैर्भूषिताङ्गश्च चारुशृङ्गारवेषधृक् ।  
आमोदिकुसुमस्रग्भिरवतंसितकुन्तलः ॥ ३,३८.२७ ॥  
  
सङ्कल्पभूषणो वाथ यथाविभवभूषणः ।  
पूजाखण्डे वक्ष्यमाणान्कृत्वा न्यासाननुक्रमात् ॥ ३,३८.२८ ॥  
  
मृद्वासने समासीनो ध्यायेच्छ्रीनगरं महत् ।  
नानावृक्षमहोद्यानमारभ्य ललितावधि ॥ ३,३८.२९ ॥  
  
ध्यायेच्छ्रीनगरं दिव्यं बहिरन्तरतः शुचिः ।  
पूजाखण्डोक्तमार्गेम पूजां कृत्वा विलक्षणः ॥ ३,३८.३० ॥  
  
अक्षमालां समादाय चन्द्रकस्तूरिवासिताम् ।  
उदङ्मुखः प्राङ्खो वा जपेत्सिंहासनेश्वरीम् ।  
षट्त्रिंशल्लक्षसङ्ख्यां तु जपेद्विद्या प्रसीदति ॥ ३,३८.३१ ॥  
  
तद्दशांशस्तु होमः स्यात्तद्दशांशं च तर्पणम् ।  
तद्दशांशं ब्राह्मणानां भोजनं समुदीरितम् ॥ ३,३८.३२ ॥  
  
एवं स सिद्धमन्त्रस्तु कुर्यात्काम्यजपं पुनः ।  
लक्षमात्रं जपित्वा तु मनुष्यान्वशमानयेत् ॥ ३,३८.३३ ॥  
  
लक्षद्वितयजाप्येन नारीः सर्वा वशं नयेत् ।  
लक्षत्रितयजापेन सर्वान्वशयते नृपान् ॥ ३,३८.३४ ॥  
  
चतुर्लक्षजपे जाते क्षुभ्यन्ति फणिकन्यकाः ।  
पञ्चलक्षजपे जाते सर्वाः पातालयोषितः ॥ ३,३८.३५ ॥  
  
भूलोकसुन्दरीवर्गो वश्यःषड्लक्षजापतः ।  
क्षुभ्यन्ति सप्त लक्षेण स्वर्गलोकमृगीदृशः ॥ ३,३८.३६ ॥  
  
देवयोनिभवाः सर्वेऽप्यष्टलक्षजपाद्वशाः ।  
नवलक्षेण गीर्वाणा नखिलान्वशमानयेत् ॥ ३,३८.३७ ॥  
  
लक्षैकादशजाप्येन ब्रह्मविष्णुमहेश्वरान् ।  
लक्षद्वादशजापेन सिद्धीरष्टौ वशं नयेत् ॥ ३,३८.३८ ॥  
  
इन्द्रस्येन्द्रत्वमेतेन मन्त्रेण ह्यभवत्पुरा ।  
विष्णोर्विष्णुत्वमेतेन शिवस्य शिवतामुना ॥ ३,३८.३९ ॥  
  
इन्दोश्चन्द्रत्वमेतेन भानोर्भास्करतामुना ।  
सर्वासां देवतानां च तास्ताः सिद्धय उज्ज्वलाः ।  
अनेन मन्त्रराजेन जाता इत्यवधारय ॥ ३,३८.४० ॥  
  
एतन्मन्त्रस्य जापी तु सर्वपापविवर्जितः ।  
त्रैलोक्यसुन्दराकारो मन्मथस्यापि मोहकृत् ॥ ३,३८.४१ ॥  
  
सर्वाभिः सिद्धिभिर्युक्तः सर्वज्ञः सर्वपूजितः ।  
दर्शनादेव सर्वषामन्तरालस्य पूरकः ॥ ३,३८.४२ ॥  
  
वाचा वाचस्पतिसमः श्रिया श्रीपतिसानभः ।  
बले मरुत्समानः स्यात्स्थिरत्वे हिमवानिव ॥ ३,३८.४३ ॥  
  
औन्नत्ये मेरुतुल्यः स्याद्गाम्भीर्येण महार्णवः ।  
क्षणात्क्षोभकरो मूर्त्या ग्रामपल्लीपुरादिषु ॥ ३,३८.४४ ॥  
  
ईषद्भूभङ्गमात्रेण स्तम्भको जृम्भकस्तथा ।  
उच्चाटको मोहकश्च मारको दुष्टचेतसाम् ॥ ३,३८.४५ ॥  
  
क्रुद्धः प्रसीदति हठात्तस्य दर्शनहर्षितः ।  
अष्टादशसु विद्यासु निरूढिमभिगच्छति ॥ ३,३८.४६ ॥  
  
मन्दाकिनीपूरसमा मधुरा तस्य भारती ।  
न तस्याविदितं किञ्चित्सर्वशास्त्रेषु कुम्भज ॥ ३,३८.४७ ॥  
  
दर्शनानि च सर्वाणि कर्तु खण्डयितुं पटुः ।  
तत्त्वञ्जानाति निखिलं सर्वज्ञत्वं च गच्छति ॥ ३,३८.४८ ॥  
  
सदा दयार्द्रहृदयं तस्य सर्वेषु जन्तुषु ।  
तत्कोपाग्नेर्विषयतां गन्तुं नालं जगत्त्रयी ॥ ३,३८.४९ ॥  
  
तस्य दर्शनवेलायां श्लथन्नीवीनिबन्धनाः ।  
विश्रस्तरशनाबन्धा गलत्कुण्डलसञ्चयाः ॥ ३,३८.५० ॥  
  
घर्मवारिकणश्रेणीमुक्ताभूषितमूर्तयः ।  
अत्यन्तरागतरलव्यापारनयनाञ्चलाः ॥ ३,३८.५१ ॥  
  
स्रंसमानकराम्भोजमणिकङ्कणपङ्क्तयः ।  
ऊरुस्तम्भेन निष्पन्दा नमितास्याश्च लज्जया ॥ ३,३८.५२ ॥  
  
द्रवत्कन्दर्पसदनाः पुलकाङ्कुरभूषणाः ।  
अन्यमाकारमिव च प्राप्ता मानसजन्मना ॥ ३,३८.५३ ॥  
  
दीप्यमाना इवोद्दामरागज्वालाकदम्बकैः ।  
वीक्ष्यमाणा इवानङ्गशरपावकवृष्टिभिः ॥ ३,३८.५४ ॥  
  
उत्कण्ठया तुद्यमानाः खिद्यमाना तनूष्मणा ।  
सिच्यमानाः श्रमजलैः शुच्यमानाश्च लज्जया ॥ ३,३८.५५ ॥  
  
कुलं जातिं च शीलं च लज्जां च परिवारकम् ।  
लोकाद्भयं बन्धुभयं परलोकभये तथा ॥ ३,३८.५६ ॥  
  
मुञ्चन्त्यो हृदि याचन्त्यो भवन्ति हरिणीदृशः ।  
अरण्ये पत्तने वापि देवालयमठेषु वा ।  
यत्र कुत्रापि तिष्ठन्तं तं धावन्ति मृगीदृशः ॥ ३,३८.५७ ॥  
  
अत्याहतो यथैवाम्भोबिन्दुर्भ्रमति पुष्करे ।  
तद्वद्भ्रमन्ति चित्तानि दर्शने तस्य सुभ्रुवाम् ॥ ३,३८.५८ ॥  
  
विनीतानवनीतानां विद्रावणमहाफलम् ।  
तं सेवन्ते समस्तानां विद्यानामपि पङ्क्तयः ॥ ३,३८.५९ ॥  
  
चन्द्रार्कमण्डलद्वन्द्वकुचमण्डलशोभिनी ।  
त्रिलोके ललना तस्य दर्शनादनुरज्यति ।  
अन्यासां तु वराकीणां वक्तव्यं किं तपोधन ॥ ३,३८.६० ॥  
  
पत्तनेषु च वीथीषु चत्वरेषु वनेषु च ।  
तत्कीर्तिघोषणा पुण्या सदा द्युसद्द्रुमायते ॥ ३,३८.६१ ॥  
  
तस्य दर्शनतः पाप जालं नश्यति पापिनाम् ।  
तद्गुणा एव घोक्ष्यन्ते सर्वत्र कविपुङ्गवैः ॥ ३,३८.६२ ॥  
  
भिन्नैर्वर्णैरायुधैश्च भिन्नैर्वाहनभूषणैः ।  
ये ध्यायन्ति महादेवीं तास्ताः सिद्धीर्भञ्जति ते ॥ ३,३८.६३ ॥  
  
मनोरादिमखण्डस्तु कुन्देन्दुधवलद्युतिः ।  
अहश्चक्रे ज्वलज्ज्वालश्चिन्तनीयस्तु मूलके ॥ ३,३८.६४ ॥  
  
इन्द्रगोपक सङ्काशो द्वितीयो मनुखण्डकः ।  
नीभालनीयेऽहश्चक्रे आबालान्तज्वलच्छिखः ॥ ३,३८.६५ ॥  
  
अथ बालादिपद्मस्थद्विदलाम्बुजकोटरे ।  
नीभालनीयस्तार्तीयखण्डो दुरितखण्डकः ॥ ३,३८.६६ ॥  
  
मुक्ता ध्येया शशिजोत्स्ना धवलाकृतिरम्बिका ।  
रक्तसन्ध्यकरोचिः स्याद्वशीकरणकर्मणि ॥ ३,३८.६७ ॥  
  
सर्वसम्पत्तिलाभे तु श्यामलाङ्गी विचिन्त्यते ।  
नीला च मूकीकरणे पीता स्तम्भनकर्मणि ॥ ३,३८.६८ ॥  
  
कवित्वे विशदाकारा स्फटिकोपलनिर्मला ।  
धनलाभे सुवर्णाभा चिन्त्यते ललिताम्बिका ॥ ३,३८.६९ ॥  
  
आमूलमाब्रह्मबिलं ज्वलन्माणिक्यदीपवत् ।  
ये ध्यायन्ति महापुञ्जं ते स्युः संसिद्धसिद्धयः ॥ ३,३८.७० ॥  
  
एवं बहुप्रकारेण ध्यानभेदेन कुम्भज ।  
निभालयन्तः श्रीदेवीं भजन्ति महतीं श्रियम् ।  
प्राप्यते सद्भिरेवैषा नासद्भिस्तु कदाचन ॥ ३,३८.७१ ॥  
  
यैस्तु तप्तं तपस्तीव्रं तैरेवात्मनि ध्यायते ।  
तस्य नो पश्चिमं जन्म स्वयं यो वा न शङ्करः ।  
न तेन लभ्यते विद्या ललिता परमेश्वरी ॥ ३,३८.७२ ॥  
  
वंशे तु यस्य कस्यापि भवेदेष मनुर्यदि ।  
तद्वंश्याः सर्व एव स्युर्मुक्तास्तृप्ता न संशयः ॥ ३,३८.७३ ॥  
  
गुप्ताद्गुप्ततरैवैषा सर्वशास्त्रेषु निश्चिता ।  
वेदाः समस्तशास्त्राणि स्तुवन्ति ललितेश्वरीम् ॥ ३,३८.७४ ॥  
  
परमात्मेयमेव स्यादियमेव परा गतिः ।  
इयमेव महत्तीर्थमियमेव महत्फलम् ॥ ३,३८.७५ ॥  
  
इमां गायन्ति मुनयो ध्यायन्ति सनकादयः ।  
अर्चन्तीमां सुरश्रेष्ठा ब्रह्माद्याः पञ्चसिद्धिदाम् ॥ ३,३८.७६ ॥  
  
न प्राप्यते कुचारित्रैः कुत्सितैः कुटिलाशयैः ।  
दैवबाह्यैर्वृथातर्कैर्वृथा विभ्रान्त बुद्धिभिः ॥ ३,३८.७७ ॥  
  
नष्टैरशीलैरुच्छिष्टैः कुलभ्रष्टैश्च निष्ठुरैः ।  
दर्शनद्वेषिभिः पापशीलैराचारनिन्दकैः ॥ ३,३८.७८ ॥  
  
उद्धतैरुद्धतालापैर्दाम्भिकैरतिमानिभिः ।  
एतादृशानां मर्त्यानां देवानां चातिदुर्लभा ॥ ३,३८.७९ ॥  
  
देवतानां च पूज्यत्वमस्याः प्रोक्तं घटोद्भव ।  
भण्डासुर वधायैषा प्रादुर्भूता चिदग्नितः ॥ ३,३८.८० ॥  
  
महात्रिपुरसुन्दर्या सूर्तिस्तेजोविजृम्भिता ।  
कामाक्षीति विधात्रा तु प्रस्तुता ललितेश्वरी ॥ ३,३८.८१ ॥  
  
ध्यायतः परया भक्त्या तां परां ललिताम्बिकाम् ।  
सदाशिवस्य मनसो लालनाल्ललिताभिधा ॥ ३,३८.८२ ॥  
  
यद्यत्कृतवती कृत्यं तत्सर्वं विनिवेदितम् ।  
पूजाविधानमखिलं शास्त्रोक्तेनैव वर्त्मना ।  
खण्डान्तरे वदिष्यामि तद्विलासं महाद्भुतम् ॥ ३,३८.८३ ॥  
  
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने मन्त्रराजसाधनप्रकारकथनन्नामाष्टत्रिंशोऽध्यायः