---
title: ००८

---
इन्द्र उवाच  
अगम्यागमनं किं वा को दोषः का च निष्कृतिः ।  
एतन्मे मुनिशार्दूल विस्तराद्वक्तुमर्हसि ॥ ३,८.१ ॥  
बृहस्पतिरुवाच  
अगम्यागमनं नाम मातृस्वसृगुरुस्त्रियः ।  
मातुलस्य प्रिया चेति गत्वेमा नास्ति निष्कृतिः ॥ ३,८.२ ॥  
मातृसङ्गे तु यदघं तदेव स्वसृसङ्गमे ।  
गुरुस्त्रीसङ्गमे तद्वद्गुरवो बहवः स्मृताः ॥ ३,८.३ ॥  
ब्रह्मोपदेशमारभ्य यावद्वेदान्तदर्शनम् ।  
एकेन वक्ष्यते येन स महागुरुरुच्यते ॥ ३,८.४ ॥  
ब्रह्मोपदेशमेकत्र वेदशास्त्राण्यथैकतः ।  
आचार्यः स तु विज्ञेयस्तदेकैकास्तु देशिकाः ॥ ३,८.५ ॥  
गुरोरात्मान्तमेव स्यादायार्यस्य प्रियागमे ।  
द्वादशाब्दं चरेत्कृच्छ३ एकैकं तु षडब्दतः ॥ ३,८.६ ॥  
मातुलस्य प्रियां गत्वा षडब्दं कृच्छ्रमाचरेत् ।  
ब्राह्मणस्तु सजातीयां प्रमदां यदि गच्छति ॥ ३,८.७ ॥  
उपोषितस्त्रिरात्रं तु प्राणायामशतं चरेत् ।  
कुलटां तु सजातीयां त्रिरात्रेण विशुध्यति ॥ ३,८.८ ॥  
पञ्चाहात्क्षत्रियाङ्गत्वा सप्ताहा द्वैश्यजामपि ।  
चक्रीकिरातकैवर्तकर्मकारादियोषितः ॥ ३,८.९ ॥  
शुद्धिः स्याद्द्वादशाहेन धराशक्त्यर्चनेन च ।  
अनन्त्यजां ब्राह्मणो गत्वा प्रमादादब्दतः शुचिः ॥ ३,८.१० ॥  
देवदासी ब्रह्मदासी स्वतन्त्राशूद्रदासिका ।  
दासी चतुर्विधा प्रोक्ता द्वे चाद्ये क्षत्रियासमे ॥ ३,८.११ ॥  
अन्यावेश्याङ्गनातुल्या तदन्या हीनजातिवत् ।  
आत्मदासीं द्विजो मोहादुक्तार्थे दोषमाप्नुयात् ॥ ३,८.१२ ॥  
स्वस्त्रीमृतुमतीं गत्वा प्राजापत्यं चरेद्व्रतम् ।  
द्विगुणेन परां नारीं चतुर्भिः क्षत्रियाङ्गनाम् ॥ ३,८.१३ ॥  
अष्टभिर्वैश्यनारीं च शूद्रां षौडशभिस्तथा ।  
द्वात्रिंशता सङ्करजां वेश्यां शूद्रामिवाचरेत् ॥ ३,८.१४ ॥  
रजस्वलां तु यो भार्यां मोहतो गन्तुमिच्छति ।  
स्नात्वान्यवस्त्रसंयुक्तमुक्तार्थेनैव शुध्यति ॥ ३,८.१५ ॥  
उपोष्य तच्छेषदिनं स्नात्वा कर्म समाचरेत् ।  
तथैवान्याङ्गनां गत्वा तदुक्तार्थं समाचरेत् ॥ ३,८.१६ ॥  
पित्रोरनुज्ञया कन्यां यो गच्छेद्विधिना विना ।  
त्रिरात्रोपोषणाच्छुद्धिस्तामेवोद्वाहयेत्तदा ॥ ३,८.१७ ॥  
कन्यां दत्त्वा तु योऽन्यस्मै दत्ता यश्चानुयच्छति ।  
पित्रोरनुज्ञया पाददिनार्धेन विशुध्यति ॥ ३,८.१८ ॥  
ज्ञातः पितृभ्यां यो मासं कन्याभावे तु गच्छति ।  
वृषलः स तु विज्ञेयः सर्वकर्मबहिष्कृतः ॥ ३,८.१९ ॥  
ज्ञातः पितृभ्यां यो गत्वा परोढां तद्विनाशने ।  
विधवा जायते नेयं पूर्वगन्तारमाप्नुयात् ॥ ३,८.२० ॥  
अनुग्रहाद्द्विजातीनामुद्वाहविधिना तथा ।  
त्यागकर्माणि कुर्वीत श्रौतस्मार्तादिकानि च ॥ ३,८.२१ ॥  
आदावुद्वाहिता वापि तद्विनाशेऽन्यदः पिता ।  
भोगेच्छोः साधनं सा तु न येग्याखिलकर्मसु ॥ ३,८.२२ ॥  
ब्रह्मादिपिपीलकान्तं जगत्स्थावरजङ्गमम् ।  
पञ्चभूतात्मकं प्रोक्तं चतुर्वासनयान्वितम् ॥ ३,८.२३ ॥  
जन्माद्याहारमथननिद्राभीत्यश्च सर्वदा ।  
आहारेण विना जन्तुर्नाहारो मदनात्स्मृतः ॥ ३,८.२४ ॥  
दुस्तरो मदनस्तस्मात्सर्वेषां प्राणिनामपि ।  
पुन्नारीरूपवत्कृत्वा मदननेनैव विश्वसृक् ॥ ३,८.२५ ॥  
प्रवृत्तिमकरोदादौ सृष्टिस्थितिलयात्मिकाम् ।  
तत्प्रवृत्त्या प्रवर्तन्ते तन्निवृत्त्याक्षयां गतिम् ॥ ३,८.२६ ॥  
प्रवृत्त्यैव यथा मुक्तिं प्राप्नुयुर्ये न धीयुताः ।  
तद्रहस्यं तदोपायं शृणु वक्ष्यामि साम्प्रतम् ॥ ३,८.२७ ॥  
सर्वात्मको वासुदेवः पुरुषस्तु पुरातनः ।  
इयं हि मूलप्रकृतिर्लक्ष्मीः सर्वजगत्प्रसूः ॥ ३,८.२८ ॥  
पञ्चापञ्चात्मतृप्त्यर्थं मथनं क्रियतेतराम् ।  
एवं मन्त्रानुभावात्स्यान्मथनं क्रियते यदि ॥ ३,८.२९ ॥  
तावुभौ मन्त्रकर्माणौ न दोषो विद्यते तयोः ॥ ३,८.३० ॥  
तपोबलवतामेतत्केवलानामधोगतिः ।  
स्वस्त्रीविषय एवेदं तयोरपि विधेर्बलात् ॥ ३,८.३१ ॥  
परस्परात्म्यैक्यहृदोर्देव्या भक्त्यार्द्रचेतसोः ।  
तयोरपि मनाक्चेन्न निषिद्धदिवसेष्वघम् ॥ ३,८.३२ ॥  
इयमम्बा जगद्धात्री पुरुषोऽयं सदाशिवः ।  
पञ्चविंशतितत्त्वानां प्रीतये मथ्यतेऽधुना ॥ ३,८.३३ ॥  
एतन्मन्त्रानुभावाच्च मथनं क्रियते यदि ।  
तावुभौ पुण्यकर्माणौ न दोषो विद्यते तयोः ॥ ३,८.३४ ॥  
इदं च शृणु देवेन्द्र रहस्यं परमं महत् ।  
सर्वेषामेव पापानां यौगपद्येन नाशनम् ॥ ३,८.३५ ॥  
भक्तिश्रद्धासमायुक्तः स्नात्वान्तर्जलसंस्थितः ।  
अष्टोत्तरसहस्रं तु जपेत्पञ्चदशाक्षरीम् ॥ ३,८.३६ ॥  
आराध्य च परां शक्तिं मुच्यते सर्वकिल्बिषैः ।  
तेन नश्यन्ति पापानि कल्पकोटिकृतान्यपि ।  
सर्वापद्भ्यो विमुच्येत सर्वाभीष्टं च विन्दति ॥ ३,८.३७ ॥  
इन्द्र उवाच  
भगवन्सर्वधर्मज्ञ सर्वभूतहिते रत ।  
संयोगजस्य पापस्य विशेषं वक्तुमर्हसि ॥ ३,८.३८ ॥  
बृहस्पतिरुवाच  
संयोगजं तु यत्पापं तच्चतुर्धा निगद्यते ।  
कर्ता प्रधानः सहकृन्निमित्तोऽनुमतः क्रमात् ॥ ३,८.३९ ॥  
क्रमाद्दशांशतोऽघं स्याच्छुद्धिः पूर्वोक्तमार्गतः ॥ ३,८.४० ॥  
मद्यं कलञ्जं निर्यासं छत्राकं गृञ्जनं तथा ।  
लशुनं च कलिङ्गं च महाकोशातकीं तथा ॥ ३,८.४१ ॥  
बिम्बीं च कवकं चैव हस्तिनीं शिशुलम्बिकाम् ।  
औदुम्बरं च वार्ताकं कतकं बिल्वमल्लिका ॥ ३,८.४२ ॥  
क्रमाद्दशगुणं न्यूनमघमेषां विनिर्दिशेत् ।  
पुरग्रामाङ्गवैश्याङ्गवेश्योपायनविक्रयी ॥ ३,८.४३ ॥  
सेवकः पुरसंस्थश्च कुग्रामस्थोऽभिशस्तकः ।  
वैद्यो वैखानसः शैवो नारीजीवोऽन्नविक्रयी ॥ ३,८.४४ ॥  
शस्त्रजीवी परिव्राट्च वैदिकाचारनिन्दकः ।  
क्रमाद्दशगुणान्न्यूनमेषामन्नादने भवेत् ॥ ३,८.४५ ॥  
स्वतन्त्रं तैलकॢप्तं तु ह्युक्तार्थं पापमादिशेत् ।  
तैरेव दृष्टं तद्भुक्तमुक्तपापं विनिर्दिशेत् ॥ ३,८.४६ ॥  
ब्रह्मक्षत्रविशां चैव सशूद्राणां यथौदनम् ।  
तैलपक्वमदृष्टं च भुञ्जन्पादमघं भवेत् ॥ ३,८.४७ ॥  
द्विजात्मदासीकॢप्तं च तया दृष्टे तदर्धके ।  
वेश्यायास्तु त्रिपादं स्यात्तथा दृष्टे तदोदने ॥ ३,८.४८ ॥  
शूद्रावत्स्यात्तु गोपान्नं विना गव्यचतुष्टयम् ।  
तैलाज्यगुडसंयुक्तं पक्वं वैश्यान्न दुष्यति ॥ ३,८.४९ ॥  
वैश्यावद्ब्राह्मणी भ्रष्टा तया दृष्टेन किञ्चन ॥ ३,८.५० ॥  
ब्रुवस्यान्नं द्विजो भुक्त्वा प्राणायामशतं चरेत् ।  
अथवान्तर्जले जप्त्वाद्रुपदां वा त्रिवारकम् ॥ ३,८.५१ ॥  
इदं विष्णुस्त्र्यम्बकं वा त्थैवान्तर्जले जपेत् ।  
उपोष्य रजनीमेकां ततः पापाद्विशुध्यति ॥ ३,८.५२ ॥  
अथवा प्रोक्षयेदन्नमब्लिङ्गैः पावमानिकैः ।  
अन्नसूक्तं जपित्वा तु भृगुर्वै वारुणीति च ॥ ३,८.५३ ॥  
ब्रह्मार्पणमिति श्लोकं जप्त्वा नियममाश्रितः ।  
उपोष्य रजनीमेकां ततः शुद्धो भविष्यति ॥ ३,८.५४ ॥  
स्त्री भुक्त्वा तु ब्रुवाद्यन्नमेकाद्यान्भोजये द्द्विजान् ।  
आपदि ब्राह्मणो ह्येषामन्नं भुक्त्वा न दोषभाक् ॥ ३,८.५५ ॥  
इदं विष्णुरिति मन्त्रेण सप्तवाराभिमन्त्रितम् ।  
सोऽहम्भावेन तद्ध्यात्वा भुक्त्वा दोषैर्न लिप्यते ॥ ३,८.५६ ॥  
अथवा शङ्करं ध्यायञ्जप्त्वा त्रैय्यम्बकं मनुम् ।  
सोऽहम्भावेन तज्ज्ञानान्न दोषैः प्रविलिप्यते ॥ ३,८.५७ ॥  
इदं रहस्यं देवेन्द्र शृणुष्व वचनं मम ।  
ध्यात्वा देवीं परां शक्तिं जप्त्वा पञ्चदशाक्षरीम् ॥ ३,८.५८ ॥  
तन्निवेदितबुद्ध्यादौ योऽश्नाति प्रत्यहं द्विजः ।  
नास्यान्नदोषजं किञ्चिन्न दारिद्रयभयं तथा ॥ ३,८.५९ ॥  
न व्याधिजं भयं तस्य न च शत्रुभयं तथा ।  
जपतो मुक्तिरेवास्य सदा सर्वत्र मङ्गलम् ॥ ३,८.६० ॥  
एष ते कथितः शक्र पापानामपि विस्तरः ।  
प्रायश्चित्तं तथा तेषां किमन्यच्छ्रोतुमिच्छसि ॥ ३,८.६१ ॥  
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्यानेऽष्टमोऽध्यायः