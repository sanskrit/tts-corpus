---
title: ०१५

---
तच्छ्रुत्वा वचनं देवी मन्दस्मितमुखाम्बुजा ।  
उवाच स ततो वाक्यं ब्रह्मविष्णुमुखान्सुरान् ॥ ३,१५.१ ॥  
  
स्वतन्त्राहं सदा देवाः स्वेच्छाचारविहारिणी ।  
ममानुरूपचरितो भविता तु मम प्रियः ॥ ३,१५.२ ॥  
  
तथेति तत्प्रतिश्रुत्य सर्वेर्देवैः पितामहः ।  
उवाच च महादेवीं धर्मार्थसहितं वचः ॥ ३,१५.३ ॥  
  
कालक्रीता क्रयक्रीता पितृदत्ता स्वयंयुता ।  
नारीपुरुषयोरेवमुद्वाहस्तु चतुर्विधः ॥ ३,१५.४ ॥  
  
कालक्रीता तु वेश्या स्यात्क्रयक्रीता तु दासिका ।  
गन्धर्वोद्वाहिता युक्ता भार्या स्यात्पितृदत्तका ॥ ३,१५.५ ॥  
  
समानधर्मिणी युक्ता भार्या पितृवशंवदा ।  
यदद्वैतं परं ब्रह्म सदसद्भाववर्जितम् ॥ ३,१५.६ ॥  
  
चिदानन्दात्मकं तस्मात्प्रकृतिः समजायत ।  
त्वमेवासीच्च तद्ब्रह्म प्रकृतिः सा त्वमेव हि ॥ ३,१५.७ ॥  
  
त्वमेवानादिरखिला कार्यकारणरूपिणी ।  
त्वामेव हि विचिन्वन्ति योगिनः सनकादयः ॥ ३,१५.८ ॥  
  
सदसत्कर्मरूपां च व्यक्ताव्यक्तो दयात्मिकाम् ।  
त्वामेव हि प्रशंसन्ति पञ्चब्रह्मस्वरूपिणीम् ॥ ३,१५.९ ॥  
  
त्वामेव हि सृजस्यादौ त्वमेव ह्यवसि क्षणात् ।  
भजस्व पुरुषं कञ्चिल्लोकानुग्रहकाम्यया ॥ ३,१५.१० ॥  
  
इति विज्ञापिता देवी ब्रह्मणा सकलैः सुरैः ।  
स्रजमुद्यम्य हस्तेन चक्षेप गगनान्तरे ॥ ३,१५.११ ॥  
  
तयोत्सृष्टा हि सा माला शोभयन्ती नभस्थलम् ।  
पपात कण्ठदेशे हि तदा कामेश्वरस्य तु ॥ ३,१५.१२ ॥  
  
ततो मुमुदिरे देवा ब्रह्मविष्णुपुरोगमाः ।  
ववृषुः पुष्पवर्षाणि मन्दवातेरिता घनाः ॥ ३,१५.१३ ॥  
  
अथोवाच विधाता तु भगवन्तं जनार्दनम् ।  
कर्तव्यो विधिनोद्वाहस्त्वनयोः शिवयोर्हरे ॥ ३,१५.१४ ॥  
  
मुहुर्तो देवसम्प्राप्तो जगन्मङ्गलकारकः ।  
त्वद्रूपा हि महादेवी सहजश्च भवानपि ॥ ३,१५.१५ ॥  
  
दातुमर्हसि कल्याणीमस्मै कामशिवाय तु ।  
तच्छ्रुत्वा वचनं तस्य देवदेवस्त्रिविक्रमः ॥ ३,१५.१६ ॥  
  
ददौ तस्यै विधानेन प्रीत्या तां शङ्कराय तु ।  
देवर्षिपितृमुख्यानां सर्वेषां देवयोगिनाम् ॥ ३,१५.१७ ॥  
  
कल्याणं कारयामास शिवयोरादिकेशवः ।  
उपायनानि प्रददुः सर्वे ब्रह्मादयः सुराः ॥ ३,१५.१८ ॥  
  
ददौ ब्रह्मेक्षुचापं तु वज्रसारमनश्वरम् ।  
तयोः पुष्पायुधं प्रादादम्लानं हरिरव्ययम् ॥ ३,१५.१९ ॥  
  
नागपाशं ददौ ताभ्यां वरुणो यादसाम्पतिः ।  
अङ्कुशं च ददौ ताभ्यां विश्वकर्मा विशाम्पतिः ॥ ३,१५.२० ॥  
  
किरीटमग्निः प्रायच्छत्ताटङ्कौ चन्द्रभास्करौ ।  
नवरत्नमयीं भूषां प्रादाद्रत्नाकरः स्वयम् ॥ ३,१५.२१ ॥  
  
ददौ सुराणामधिपो मधुपात्रमथाक्षयम् ।  
चिन्तामणिमयीं मालां कुबेरः प्रददौ तदा ॥ ३,१५.२२ ॥  
  
साम्राज्यसूचकं छत्रं ददौ लक्ष्मीपतिः स्वयम् ।  
गङ्गा च यमुना ताभ्यां चामरे चन्द्रभास्वरे ॥ ३,१५.२३ ॥  
  
अष्टौ च वसवो रुद्रा आदित्याश्चाश्विनौ तथा ।  
दिक्पाला मरुतः साध्या गन्धर्वाः प्रमथेश्वराः ।  
स्वानिस्वान्यायुधान्यस्यै प्रददुः परितोषिताः ॥ ३,१५.२४ ॥  
  
रथांश्च तुरगान्नागान्महावेगान्महाबलान् ।  
उष्टानरोगानश्वांस्तान्क्षुत्तृष्णापरिवर्जितान् ।  
ददुर्वज्रोपमाकारान्सायुधान्सपरिच्छदान् ॥ ३,१५.२५ ॥  
  
अथाभिषेकमातेनुः साम्राज्ये शिवयोः शिवम् ।  
अथाकरोद्विमानं च नाम्ना तु कुसुमाकरम् ॥ ३,१५.२६ ॥  
  
विधाताम्लानमालं वै नित्यं चाभेद्यमायुधैः ।  
दिवि भुव्यन्तरिक्षे च कामगं सुसमृद्धिमत् ॥ ३,१५.२७ ॥  
  
यद्गन्धघ्राणमात्रेण भ्रान्तिरोगक्षुर्धातयः ।  
तत्क्षणादेव नश्यन्ति मनोह्लादकरं शुभम् ॥ ३,१५.२८ ॥  
  
तद्विमानमथारोप्य तावुभौ दिव्यदम्पती ।  
चामख्याजनच्छत्रध्वजयष्टिमनोहरम् ॥ ३,१५.२९ ॥  
  
वीणावेणुमृदङ्गादिविविधैस्तौर्यवादनैः ।  
सेव्यमाना सुरगणैर्निर्गत्य नृपमन्दिरात् ॥ ३,१५.३० ॥  
  
ययौ वीथीं विहारेशा शोभयन्ती निजौजसा ।  
प्रतिहर्म्याग्रसंस्थाभिरप्सरोभिः सहस्रशः ॥ ३,१५.३१ ॥  
  
सलाजाक्षतहस्ताभिः पुरन्ध्रीभिश्च वर्षिता ।  
गाथाभिर्मङ्गलार्थाभिर्वीणावेण्वादिनिस्वनैः ।  
तुष्यन्ती वीवीथिवीथीषु मन्दमन्दमथाययौ ॥ ३,१५.३२ ॥  
  
प्रतिगृह्याप्स रोभिस्तु कृतं नीराजनाविधिम् ।  
अवरुह्य विमानग्रात्प्रविवेश महासभाम् ॥ ३,१५.३३ ॥  
  
सिंहासनमधिष्ठाय सह देवेन शम्भुना ।  
यद्यद्वाञ्छन्ति तत्रस्था मनसैव महाजनाः ।  
सर्वज्ञा साक्षिपातेन तत्तत्कामानपूरयत् ॥ ३,१५.३४ ॥  
  
तद्दृष्ट्वा चरितं देव्या ब्रह्मा लोक पितामहः ।  
कामाक्षीति तदाभिख्यां ददौ कामेश्वरीति च ॥ ३,१५.३५ ॥  
  
ववर्षाश्चर्यमेघोऽपि पुरे तस्मिंस्तदाज्ञया ।  
महार्हाणि च वस्तूनि दिव्यान्याभरणानि च ॥ ३,१५.३६ ॥  
  
चिन्तामणिः कल्पवृक्षः कमला कामधेनवः ।  
प्रतिवेश्म ततस्तस्थुः पुरो देव्याजयाय ते ॥ ३,१५.३७ ॥  
  
तां सेवैकरसाकारां विमुक्तान्यक्रियागुणाः ।  
सर्वकामार्थसंयुक्ता हृष्यन्तः सार्वकालिकम् ॥ ३,१५.३८ ॥  
  
पितामहो हरिश्चैव महादेवश्च वासवः ।  
अन्ये दिशामधीशास्तु सकला देवतागणाः ॥ ३,१५.३९ ॥  
  
देवर्षयो नारदाद्याः सनकाद्याश्च योगिनः ।  
महर्षयश्च मन्वाद्या वशिष्ठाद्यास्तपोधनाः ॥ ३,१५.४० ॥  
  
गन्धर्वाप्सरसो यक्षा याश्चान्या देवजातयः ।  
दिवि भूम्यन्तरिक्षेषु ससम्बाधं वसन्ति ये ॥ ३,१५.४१ ॥  
  
ते सर्वे चाप्यसम्बाधं निवसन्ति स्म तत्पुरे ॥ ३,१५.४२ ॥  
  
एवं तद्वत्सला देवी नान्यत्रैत्यखिलाज्जनात् ।  
तोषयामास सततमनुरागेण भूयसा ॥ ३,१५.४३ ॥  
  
राज्ञो महति भूर्लोके विदुषः सकलेप्सिताम् ।  
राज्ञी दुदोहाभीष्टानि सर्वभूतलवासिनाम् ॥ ३,१५.४४ ॥  
  
त्रिलोकैकमहीपाले साम्बिके कामशङ्करे ।  
दशवर्षसहस्राणि ययुः क्षण इवापरः ॥ ३,१५.४५ ॥  
  
ततः कदा चिदागत्य नारदो भगवानृषिः ।  
प्रणम्य परमां शक्तिं प्रोवाच विनयान्वितः ॥ ३,१५.४६ ॥  
  
पर ब्रह्म परं धाम पवित्रं परमैश्वरि ।  
मदसद्भावसङ्कल्पविकल्पकलनात्मिका ॥ ३,१५.४७ ॥  
  
जगदभ्युदयार्थाय व्यक्तभावमुपागता ।  
असज्जनविनाशार्था सज्जनाभ्युदयार्थिनी ।  
प्रवृत्तिस्तव कल्याणि साधूनां रक्षणाय हि ॥ ३,१५.४८ ॥  
  
अयं भण्डोऽसुरो देवि बाधते जगतां त्रयम् ।  
त्वयैकयैव जेतव्यो न शक्यस्त्वपरैः सुरैः ॥ ३,१५.४९ ॥  
  
त्वत्सेवैकपरा देवाश्चिरकालमिहोषिताः ।  
त्वदाज्ञया गमिष्यन्ति स्वानिस्वानि पुराणि तु ॥ ३,१५.५० ॥  
  
अमङ्गलानि शून्यानि समृद्धार्थानि सन्त्वतः ।  
एवं विज्ञापिता देवी नारदेनाखिलेश्वरी ।  
स्वस्ववासनिवासाय प्रेषयामास चामरान् ॥ ३,१५.५१ ॥  
  
ब्रह्माणं च हरिं शम्भुं वासवादीन्दिशां पतीन् ।  
यथार्हं पूजयित्वा तु प्रेषयामास चाम्बिका ॥ ३,१५.५२ ॥  
  
अपराधं ततस्त्यक्तुमपि सम्प्रेषिताः सुराः ।  
स्वस्वांशैः शिवयोः सेवामादिपित्रोरकुर्वत ॥ ३,१५.५३ ॥  
  
एतदाख्यानमायुष्यं सर्वमङ्गलकारणम् ।  
आविर्भावं महादेव्यास्तस्या राज्याभिषेचनम् ॥ ३,१५.५४ ॥  
  
यः प्रातरुत्थितो विद्वान्भक्तिश्रद्धासमन्वितः ।  
जपेद्धनसमृद्धः स्यात्सुधासम्मितवाग्भवेत् ॥ ३,१५.५५ ॥  
  
नाशुभं विद्यते तस्य परत्रेह च धीमतः ।  
यशः प्राप्नोति विपुलं समानोत्तमतामपि ॥ ३,१५.५६ ॥  
  
अचला श्रीर्भवेतस्य श्रेयश्चैव पदेपदे ।  
कदाचिन्न भयं तस्य तेजस्वी वीर्यवान्भवेत् ॥ ३,१५.५७ ॥  
  
तापत्रयविहीनश्च पुरुषार्थैश्च पूर्यते ।  
त्रिसन्ध्यं यो जपेन्नित्यं ध्यात्वा सिंहासनेश्वरीम् ॥ ३,१५.५८ ॥  
  
षण्मासान्महतीं लक्ष्मीं प्राप्नुयाज्जापकोत्तमः ॥ ३,१५.५९ ॥  
  
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने वैवाहिकोत्सवो नाम पञ्चदशोऽध्यायः