---
title: ००६

---
अथोपवेश्य चैवैनमासने परमाद्भुते ।  
हयाननमुपागत्यागस्त्यो वाक्यं समब्रवीत् ॥ ३,६.१ ॥  
  
भगवन्सर्वधर्मज्ञ सर्वसिद्धान्तवित्तम् ।  
लोकाभ्युदयहेतुर्हि दर्शनं हि भवादृशाम् ॥ ३,६.२ ॥  
  
आविर्भावं महादेव्यास्तस्या रूपान्तराणि च ।  
विहारश्चैव मुख्या ये तान्नो विस्तरतो वद ॥ ३,६.३ ॥  
  
हयग्रीव उवाच  
अनादिरखिलाधारा सदसत्कर्मरूपिणी ।  
ध्यानैकदृश्या ध्यानाङ्गी विद्याङ्गी हृदयास्पदा ॥ ३,६.४ ॥  
  
आत्मैक्याद्व्यक्तिमायाति चिरानुष्ठानगौरवात् ॥ ३,६.५ ॥  
  
आदौ प्रादुरभूच्छक्तिर्ब्रह्मणो ध्यानयोगतः ।  
प्रकृतिर्नाम सा ख्याता देवानामिष्टसिद्धिदा ॥ ३,६.६ ॥  
  
द्वितीयमुदभूद्रूपं प्रवृत्तेऽमृतमन्थने ।  
शर्वसम्मोहजनकमवाङ्मनसगोजरम् ॥ ३,६.७ ॥  
  
यद्दर्शनादभूदीशः सर्वज्ञोऽपि विमोहितः ।  
विसृज्य पार्वतीं शीघ्रन्तया रुद्धोऽतनोद्रतम् ॥ ३,६.८ ॥  
  
तस्यां वै जनयामास शास्तारमसुरार्दनम् ॥ ३,६.९ ॥  
  
अगस्त्य उवाच  
कथं वै सर्वभूतेशो वशी मन्मथ शासनः ।  
अहो विमोहितो देव्या जनयामास चात्मजम् ॥ ३,६.१० ॥  
  
हयग्रीव उवाच  
पुरामरपुराधीशो विजयश्रीसमृद्धिमान् ।  
त्रैलोक्यं पालयामास सदेवासुरमानुषम् ॥ ३,६.११ ॥  
  
कैलासशिखराकारं गजेन्द्रमधिरुह्य सः ।  
चचाराखिललोकेषु पूज्यमानोऽखिलैरपि ।  
तं प्रमत्तं विदित्वाथ भवानीपतिख्ययः ॥ ३,६.१२ ॥  
  
दुर्वाससमथाहूय प्रजिघाय तदन्तिकम् ।  
खण्डाजिनधरो दण्डीधूरिधूसरविग्रहः ।  
उन्मत्तरूपधारी च ययौ विद्याधराध्वना ॥ ३,६.१३ ॥  
  
एतस्मिन्नन्तरे काले काचिद्विद्याधराङ्गना ।  
यदृच्छयागता तस्य पुरश्चारुतराकृतिः ॥ ३,६.१४ ॥  
  
चिरकालेन तपसा तोषयित्वा पराम्बिकाम् ।  
तत्समर्पितमाल्यं च लब्ध्वा सन्तुष्टमानसा ॥ ३,६.१५ ॥  
  
तां दृष्ट्वा मृगुशावाक्षीमुवाच मुनिपुङ्गवः ।  
कुत्र वा गम्यते भीरु कुतो लब्धमिदं त्वया ॥ ३,६.१६ ॥  
  
प्रणम्य सा महात्मानमुवाच विनयान्विता ।  
चिरेण तपसा ब्रह्मन्देव्या दत्तं प्रसन्नया ॥ ३,६.१७ ॥  
  
तछ्रुत्वा वचनं तस्याः सोऽपृच्छन्माल्यमुत्तमम् ।  
पृष्टमात्रेण सा तुष्टा ददौ तस्मै महात्मने ॥ ३,६.१८ ॥  
  
कराभ्यां तत्समादाय कृतार्थोऽस्मीति सत्वरम् ।  
दधौ स्वशिरसा भक्त्या तामुवाचातिर्षितः ॥ ३,६.१९ ॥  
  
ब्रह्मादीनामलभ्यं यत्तल्लब्धं भाग्यतो मया ।  
भक्तिरस्तु पदाम्भोजे देव्यास्तव समुज्ज्वला ॥ ३,६.२० ॥  
  
भविष्यच्छोभनाकारे गच्छ सौम्ये यथासुखम् ।  
सा तं प्रणम्य शिरसा ययौ तुष्टा यथागतम् ॥ ३,६.२१ ॥  
  
प्रेषयित्वा स तां भूयो ययौ विद्याधराध्वना ।  
विद्याधरवधूहस्तात्प्रतिजग्राह वल्लकीम् ॥ ३,६.२२ ॥  
  
दिव्यस्रगनुलेपांश्च दिव्यान्याभरणानि च ।  
क्वचिद्गृह्णन्क्वचिद्गा यन्क्वचिद्धसन् ॥ ३,६.२३ ॥  
  
स्वेच्छाविहारी स मुनिर्ययौ यत्र पुरन्दरः ।  
स्वकरस्थां ततो मालां शक्राय प्रददौ मुनिः ॥ ३,६.२४ ॥  
  
तां गृहीत्वा गजस्कन्धे स्थापयामास देवराट् ।  
गजस्तु तां गृहीत्वाथ प्रेषयामास भूतले ॥ ३,६.२५ ॥  
  
तां दृष्ट्वा प्रेषितां मालां तदा क्रोधेन तापसः ।  
उवाच न धृता माला शिरसा तु मयार्पिता ॥ ३,६.२६ ॥  
  
त्रैलोक्यैश्वर्यमत्तेन भवता ह्यवमानिता ।  
महादेव्या धृता या तु ब्रह्माद्यैः पूज्यतेहि सा ॥ ३,६.२७ ॥  
  
त्वया यच्छासितो लोकः सदेवासुरमानुषः ।  
अशोभनो ह्यतेजस्को मम शापाद्भविष्यति ॥ ३,६.२८ ॥  
  
इति शप्त्वा विनीतेन तेन सम्पूजितोऽपि सः ।  
तूष्णीमेव ययौ ब्रह्मन्भाविकार्यमनुस्मरन् ॥ ३,६.२९ ॥  
  
विजयश्रीस्ततस्तस्य दैत्यं तु बलिमन्वगात् ।  
नित्यश्रीर्नित्यपुरुषं वासुदेवमथान्वगात् ॥ ३,६.३० ॥  
  
इन्द्रोऽपि स्वपुरं गत्वा सर्वदेवसमन्वितः ।  
विषण्णचेता निःश्रीकश्चिन्तयामास देवराट् ॥ ३,६.३१ ॥  
  
अथामरपुरे दृष्ट्वा निमित्तान्यशुभानि च ।  
बृहस्पतिं समाहूय वाक्यमेतदुवाच ह ॥ ३,६.३२ ॥  
  
भगवन्सर्वधर्मज्ञ त्रिकालज्ञानकोविद ।  
दृश्यतेऽदृष्टपूर्वाणि निमित्तान्यशुभानि च ॥ ३,६.३३ ॥  
  
किम्फलानि च तानि स्युरुपायो वाथ कीदृशः ।  
इति तद्वचनं श्रुत्वा देवेन्द्रस्य बृहस्पतिः ।  
प्रत्युवाच ततो वाक्यं धर्मार्थसहितं शुभम् ॥ ३,६.३४ ॥  
  
कृतस्य कर्मणो राजन्कल्पकोटिशतैरपि ।  
प्रायश्चित्तोपभोगाभ्यां विना नाशो न जायते ॥ ३,६.३५ ॥  
  
इन्द्र उवाच  
कर्म वा कीदृशं ब्रह्मन्प्रायश्चित्तं च कीदृशम् ।  
तत्सर्वं श्रोतुमिच्छामि तन्मे विस्तरतो वद ॥ ३,६.३६ ॥  
  
बृहस्पतिरुवाच  
हननस्तेयहिंसाश्च पानमन्याङ्गनारतिः ।  
कर्म पञ्चविधं प्राहुर्दुष्कृतं धरणीपतेः ॥ ३,६.३७ ॥  
  
ब्रह्मक्षत्रियविट्शूद्रगोतुरङ्गखरोष्ट्रकाः ।  
चतुष्पदोऽण्डजाब्जाश्च तिर्यचोऽनस्थिकास्तथा ॥ ३,६.३८ ॥  
  
अयुतं च सहस्रं च शतं दश तथा दश ।  
दशपञ्चत्रिरेकार्धमानुपूर्व्यादिदं भवेत् ॥ ३,६.३९ ॥  
  
ब्रह्मक्षत्रविशां स्त्रीणामुक्तार्थे पापमादिशेत् ।  
पितृमातृगुरुस्वामि पुत्राणां चैव निष्कृतिः ॥ ३,६.४० ॥  
  
गुर्वाज्ञया कृतं पापं तदाज्ञालङ्घनेर्ऽथकम् ।  
दशब्राह्मणभृत्यर्थमेकं हन्याद्द्विजं नृपः ॥ ३,६.४१ ॥  
  
शतब्राह्मणभृत्यर्थं ब्राह्मणो ब्राह्मणं तु वा ।  
पञ्चब्रह्मविदामर्थे त्रैश्यमेकं तु दण्डयेत् ॥ ३,६.४२ ॥  
  
वैश्यं दशविशामर्थे विशां वा दण्डयेत्तथा ।  
तथा शतविशामर्थे द्विजमेकं तु दण्डयेत् ॥ ३,६.४३ ॥  
  
शूद्राणां तु सहस्राणां दण्डयेद्ब्राह्मणं तु वा ।  
तच्छतार्थं तु वा वैश्यं तद्दशार्द्धं तु शूद्रकम् ॥ ३,६.४४ ॥  
  
बन्धूनां चैव मित्राणामिष्टार्थे तु त्रिपादकम् ।  
अर्थं कलत्रपुत्रार्थे स्वात्मार्थे न तु किञ्चन ॥ ३,६.४५ ॥  
  
आत्मानं हन्तुमारब्धं ब्राह्मणं क्षत्रियं विशम् ।  
गां वा तुरगमन्यं वा हत्वा दोषैर्न लिप्यते ॥ ३,६.४६ ॥  
  
आत्मदारात्मजभ्रातृबन्धूनां च द्विजोत्तम ।  
क्रमाद्दशगुणो दोषो रक्षणे च तथा फलम् ॥ ३,६.४७ ॥  
  
भूपद्विजश्रोत्रियवेदविद्व्रतीवेदान्तविद्वेदविदां विनाशे ।  
एकद्विपञ्चाशदथायुतं च स्यान्निष्कृतिश्चेति वदन्ति सन्तः ॥ ३,६.४८ ॥  
  
तेषां च रक्षणविधौ हि कृते च दाने पूर्वोदितोत्तरगुणं प्रवदन्ति पुण्यम् ।  
तेषां च दर्शनविधौ नमने चकार्ये शूश्रूषणेऽपि चरतां सदृशांश्च तेषाम् ॥ ३,६.४९ ॥  
  
सिंहव्याघ्रमृगादीनि लोकहिंसाकराणि तु ।  
नृपो हन्याच्च सततं देवार्थे ब्राह्मणार्थके ॥ ३,६.५० ॥  
  
आपत्स्वात्मार्थके चापि हत्वा मेध्यानि भक्षयेत् ॥ ३,६.५१ ॥  
  
नात्मार्थे पाचयेदन्न नात्मार्थे पाचयेत्पशून् ।  
देवार्थे ब्राह्मणार्थे वा पचमानो न लिप्यते ॥ ३,६.५२ ॥  
  
पुरा भगवती माया जगदुज्जीवनोन्मुखी ।  
ससर्ज सर्वदेवांश्च तथैवासुरमानुषान् ॥ ३,६.५३ ॥  
  
तेषां संरक्षणार्थाय पशूनपि चतुर्दश ।  
यज्ञाश्च तद्विधानानि कृत्वा चैनानुवाच ह ॥ ३,६.५४ ॥  
  
यजध्वं पशुभिर्देवान्विधिनानेन मानवाः ।  
इष्टानि ये प्रदास्यन्ति पुष्टास्ते यज्ञभाविताः ॥ ३,६.५५ ॥  
  
एवं प्रवर्तितं चक्रं नानुवर्तयतीह यः ।  
दरिद्रो नारकश्चैव भवेज्जन्मनि जन्मनि ॥ ३,६.५६ ॥  
  
देवतार्थे च पित्रर्थे तथैवाभ्यागते गुरौ ।  
महदागमने चैव हन्यान्मेध्यान्पशून्द्विजः ॥ ३,६.५७ ॥  
  
आपत्सु ब्राह्मणो मांसं मेध्यमश्नन्न दोषभाक् ।  
विहितानि तु कार्याणि प्रतिषिद्धानि वर्जयेत् ॥ ३,६.५८ ॥  
  
पुराभूद्युवनाश्वस्य देवतानां महाक्रतुः ।  
ममायमिति देवानां कलहः समजायत ॥ ३,६.५९ ॥  
  
तदा विभज्य देवानां मानुषांश्च पशूनपि ।  
विभज्यैकैकशः प्रदाद्ब्रह्मा लोकपितामहः ॥ ३,६.६० ॥  
  
ततस्तु परमा शक्तिर्भूतसन्धसहायिनी ।  
कुपिताभूत्ततो ब्रह्मा तामुवाच नयान्वितः ॥ ३,६.६१ ॥  
  
प्रादुर्भूता समुद्वीक्ष्य भूतानन्दभयान्वितः ।  
प्राञ्जलिः प्रणतस्तुत्वा प्रसीदेति पुनः पुनः ॥ ३,६.६२ ॥  
  
प्रादुर्भूता यतोऽसि त्वं कृतर्थोऽस्मि पुरो मम ।  
त्वयैतदखिलं कर्म निर्मितं सुशुभाशुभम् ॥ ३,६.६३ ॥  
  
श्रुतयः स्मृतयश्चैव त्वयैव प्रतिपादिताः ।  
त्वयैव कल्पिता यागा मन्मुखात्तु महाक्रतौ ॥ ३,६.६४ ॥  
  
ये विभक्तास्तु पशवो देवानां परमेश्वरि ।  
ते सर्वे तावकाः सन्तुभूतानामपि तृप्तये ॥ ३,६.६५ ॥  
  
इत्युक्त्वान्तर्दधे तेषां पुर एव पितामहः ।  
तदुक्तेनैव विधिना चकार च महाक्रतून् ॥ ३,६.६६ ॥  
  
इयाज च परां शक्तिं हत्वा मेध्यान्पशूनपि ।  
तत्तद्विभागो वेदेषु प्रोक्तत्वादिह नोदितः ॥ ३,६.६७ ॥  
  
स्त्रियः शुद्रास्तथा मांसमादद्युर्ब्राह्मणं विना ।  
आपत्सु ब्राह्मणो वापि भक्षयेद्गुर्वनुज्ञया ॥ ३,६.६८ ॥  
  
शिवोद्भवमिद पिण्डमत्यथ शिवतां गतम् ।  
उद्बुध्यस्व पशो त्वं हि नाशिवः सञ्छिवो ह्यसि ॥ ३,६.६९ ॥  
  
ईशः सर्वजगत्कर्ता प्रभवः प्रलयस्तथा ।  
यतो विश्वाधिको रुद्रस्तेन रुद्रोऽसि वै पशो ॥ ३,६.७० ॥  
  
अनेन तुरगं गा वा गजोष्ट्रमहिषादिकम् ।  
आत्मार्थं वा परार्थं वा हत्वा दोषैर्न लिप्यते ॥ ३,६.७१ ॥  
  
गृहानिष्टकरान्वापि नागाखुबलिवृश्चिकान् ।  
एतद्गृहाश्रमस्थानां क्रियाफलमभीप्सताम् ।  
मनःसङ्कल्पसिद्धानां महतां शिववर्चसाम् ॥ ३,६.७२ ॥  
  
पशुयज्ञेन चान्येषामिष्टा पूर्तिकरं भवेत् ।  
जपहोमार्चनाद्यैस्तु तेषामिष्टं च सिध्यति ॥ ३,६.७३ ॥  
  
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने हिंसाद्यस्वरूपकथनं नाम षष्ठोऽध्यायः