---
title: ०२८

---
रणेभग्नं महादैत्यं भण्डदैत्यः सहोदरम् ।  
सेनानां कदनं श्रुत्वा सन्तप्तो बहुचिन्तया ॥ ३,२८.१ ॥  
  
उभावपि समेतौ तौ युक्तौ सर्वैश्चसैनिकैः ।  
प्रेषयामास युद्धाय भण्डदैत्यः सहोदरौ ॥ ३,२८.२ ॥  
  
तावुभौ परमक्रुद्धौ भण्डदैत्येन देशितौ ।  
विषङ्गश्च विशुक्रश्च महोद्यम मवापनुः ॥ ३,२८.३ ॥  
  
कनिष्ठसहितं तत्र युवराजं महाबलम् ।  
विशुक्रमनुवव्राज सेना त्रैलोक्यकम्पिनी ॥ ३,२८.४ ॥  
  
अक्षौहिणीचतुःशत्या सेनानामावृतश्च सः ।  
युवराजः प्रववृधे प्रतापेन महीयसा ॥ ३,२८.५ ॥  
  
उलूकजित्प्रभृतयो भागिनेया दशोद्धताः ।  
भण्डस्य च भगिन्यान्तु धूमिन्यां जातयोनयः ॥ ३,२८.६ ॥  
  
कृतास्त्रशिक्षा भण्डेन मातुलेन महीयसा ।  
विक्रमेण वलन्तस्ते सेनानाथाः प्रतस्थिरे ॥ ३,२८.७ ॥  
  
प्रोद्गतैश्चापनिर्घोषैर्घोषयन्तो दिशो दश ।  
द्वयोर्मातुलयोः प्रीतिं भागिनेया वितेनिरे ॥ ३,२८.८ ॥  
  
आरूढयानाः प्रत्येकगाढाहङ्कारशालिनः ।  
आकृष्टगुरुधन्वानो विशुक्रमनुवव्रजुः ॥ ३,२८.९ ॥  
  
यौवराज्यप्रभाचिह्नच्छत्रचामरशोभितः ।  
आरूढवारणः प्राप विशुक्रो युद्धमेदिनीम् ॥ ३,२८.१० ॥  
  
ततः कलकलारावकारिण्या सेनया वृतः ।  
विशुक्रः पटु दध्वान सिंहनादं भयङ्करम् ॥ ३,२८.११ ॥  
  
तत्क्षोभात्क्षुभितस्वान्ताः शक्तयः सम्भ्रमोद्धताः ।  
अग्निप्राकारवलयान्निर्जगमुर्बद्धपङ्कयः ॥ ३,२८.१२ ॥  
  
तडिन्मयमिवाकाशं कुर्वन्त्यः स्वस्वरोचिषा ।  
रक्ताम्वुजावृतमिव व्योमचक्रं रणोन्मुखाः ॥ ३,२८.१३ ॥  
  
अथ भण्डकनीयांसावागतौ युद्धदुर्मदौ ।  
निशम्य युगपद्योद्धं मन्त्रिणीदण्डनायके ॥ ३,२८.१४ ॥  
  
किरिचकं ज्ञेयचक्रमारूढे रथशेखरम् ।  
धृतातपत्रवलये चामराभ्यां च वीजिते ॥ ३,२८.१५ ॥  
  
अप्सरोभिः प्रनृत्ताभिर्गीयमानमहोदये ।  
निर्जगमतू रणं कर्तुमुभाभ्यां ललिताज्ञया ॥ ३,२८.१६ ॥  
  
श्रीचक्ररथराजस्य रक्षणार्थं निवेशिते ।  
शताक्षौहिणिकां सेनां वर्जयित्वास्त्रभीषणम् ॥ ३,२८.१७ ॥  
  
अन्यत्सर्वं चमुजालं निर्जगाम रणोन्मुखी ।  
पुरतः प्राचलद्दण्डनाथा रथनिषेदुषी ॥ ३,२८.१८ ॥  
  
एकयैव कराङ्गुल्या घूर्णयन्ती हलायुधम् ।  
मुसलं चान्यहस्तेन भ्रामयन्ती मुहुर्मुहुः ॥ ३,२८.१९ ॥  
  
तरलेन्दुकलाचूडास्फुरत्पोत्रमुखाम्बुजा ।  
पुरः प्रहर्त्री समरे सर्वदा विक्रमोद्धता ।  
अस्या अनुप्रचलिता गेयचक्ररथस्थिता ॥ ३,२८.२० ॥  
  
धनुषो ध्वनिना विश्वं पूरयन्ती महोद्धता ।  
वेणीकृतकचन्यस्तविलसच्चन्द्रपल्लवा ॥ ३,२८.२१ ॥  
  
स्फुरत्त्रितयनेत्रेण सिन्दूरतिलकत्विषा ।  
पाणिना पद्मरम्येण मणिकङ्कणचारुणा ॥ ३,२८.२२ ॥  
  
तूणीरमुखतः कृष्टं भ्रामयन्ती शिलीमुखम् ।  
जय वर्धस्ववर्धस्वेत्यतिहर्षसमाकुले ॥ ३,२८.२३ ॥  
  
नृत्यद्भिर्दिव्यमुनिभिर्वर्द्धिताशीर्वचोऽमृतैः ।  
गेयचक्ररथेन्द्रस्य चक्रनेमिविघट्टनैः ॥ ३,२८.२४ ॥  
  
दारयन्ती क्षितितलं दैत्यानां हृदयैः सह ।  
लोकातिशायिता विश्वमनोमोहनकारिणा ।  
गीतिबन्धेनामरीभिर्बह्वीभिर्गीतवैभवा ॥ ३,२८.२५ ॥  
  
अक्षौहिणीसहस्राणामष्टकं समरोद्धतम् ।  
कर्षती कल्पविश्लेषनिर्मर्यादाब्धिसन्निभम् ॥ ३,२८.२६ ॥  
  
तस्याः शक्तिचमूचक्रे काश्चित्कनकरोचिषः ।  
काश्चिद्दाडिमसङ्काशाः काश्चिज्जीमूतरोचिषः ॥ ३,२८.२७ ॥  
  
अन्याः सिन्दूररुचयः पराः पाटलपाटलाः ।  
काचाद्रिकाम्बराः काश्चित्पराः श्यामलकोमलाः ॥ ३,२८.२८ ॥  
  
अन्यास्तु हीरकप्रख्याः परा गारुत्मतोपमाः ।  
विरुद्धैः पञ्चभिर्बाणैर्मिश्रितैः शतकोटिभिः ॥ ३,२८.२९ ॥  
  
व्यञ्जयन्त्यो देहरुचं कतिचिद्विविधायुधाः ।  
असङ्ख्याः शक्तयश्चेलुर्दण्डिन्यास्सैनिके तथा ॥ ३,२८.३० ॥  
  
तथैव सैन्यसन्नाहो मन्त्रिण्याः कुम्भसम्भव ।  
यथा भूषणवेषादि यथा प्रभावलक्षणम् ॥ ३,२८.३१ ॥  
  
यथा सद्गुणशालित्वं यथा चाश्रितलक्षणम् ।  
यथा दैत्यौघसंहारो यथा सर्वैश्च पूजिता ॥ ३,२८.३२ ॥  
  
यथा शक्तिर्महाराज्ञ्या देडिन्यश्च तथाखिलम् ।  
विशेषस्तु परं तस्याः साचिव्ये तत्करे स्थितम् ।  
महाराज्ञीवितीर्णं तदाज्ञामुद्राङ्गुलीयकम् ॥ ३,२८.३३ ॥  
  
इत्थं प्रचलिते सैन्ये मन्त्रिणीदण्डनाथयोः ।  
तद्भारभङ्गुरा भूमिर्देलालीलामलम्बत ॥ ३,२८.३४ ॥  
  
ततः प्रववृते युद्धं तुमुलं रोमहर्षणम् ।  
उद्धूतधूलिजम्बालीभूतसप्तार्णवीजलम् ॥ ३,२८.३५ ॥  
  
हयस्थैर्हयसादिन्यो रथस्थै रथसंस्थिताः ।  
आधोरणैर्हस्तिपकाः खड्गैः पद्गाश्च सङ्गताः ॥ ३,२८.३६ ॥  
  
दण्डनाथाविषङ्गेण समयुध्यन्त सङ्गरे ।  
विशुक्रेण समं श्यामा विकृष्टमणिकार्मुका ॥ ३,२८.३७ ॥  
  
अश्वरूढा चकारोच्चैः सहोलूकजिता रणम् ।  
सम्पदीशाच जग्राह पुरुषेण युयुत्सया ॥ ३,२८.३८ ॥  
  
विषेण नकुली देवी समाह्वास्त युयुत्सया ।  
कुन्तिषेणेन समरं महामाया तदाकरोत् ॥ ३,२८.३९ ॥  
  
मलदेन समं चक्रे युद्धमुन्मत्तभैरवी ।  
लघुश्यामा चकारोच्चैः कुशूरेण समं रणम् ॥ ३,२८.४० ॥  
  
स्वप्नेशी मङ्गलाख्येन दैत्येन्द्रेण रणंव्यधात् ।  
वाग्वादिनी तु जघटे द्रुघणेन समं रणे ॥ ३,२८.४१ ॥  
  
कोलाटेन च दुष्टेन चण्डकाल्यकरोद्रणम् ।  
अक्षौहिणीभिर्दैत्यानां शताक्षौहिणिकास्तथा ।  
महान्तं समरे चक्रुरन्योन्यं क्रोधमूर्छिताः ॥ ३,२८.४२ ॥  
  
प्रवर्तमाने समरे विशुक्रो दुष्टदानवः ।  
वर्धमानां शक्तिचमूं हीयमानां निजां चमूम् ॥ ३,२८.४३ ॥  
  
अवलोक्य रुषाविष्टः स कृष्टगुरुकार्मुकः ।  
शक्तिसैन्ये समस्तेऽपि तृषास्त्रं प्रमुमोच ह ॥ ३,२८.४४ ॥  
  
तेन दावानलज्वालादीप्तेन मथितं बलम् ।  
तृतीये युद्धदिवसे याममात्रं गते रवौ ।  
विशुक्रमुक्ततर्षास्त्रव्याकुलाः शक्तयोऽवन् ॥ ३,२८.४५ ॥  
  
क्षोभयन्निन्द्रियग्रामं तालुमूलं विशोषयन् ।  
रूक्षयन्कर्णकुहरमङ्गदौर्वल्यमाहवन् ॥ ३,२८.४६ ॥  
  
पातयन्पृथिवीपृष्ठे देहं विस्रंसितायुधम् ।  
आविर्बभूव शक्तीनामतितीव्रस्तृषाज्वरः ॥ ३,२८.४७ ॥  
  
युद्धेष्वनुद्यमकृता सर्वोत्साहविरोधिना ।  
तर्षेण तेन क्वथितं शक्तिसैन्यं विलोक्यसा ।  
मन्त्रिणी सह पोत्रिण्या भृशं चिन्तामवाप ह ॥ ३,२८.४८ ॥  
  
उवाच तां दण्डनाथामत्याहितविशङ्किनीम् ।  
रथस्थिता रथगता तत्प्रती कारकर्मणे ।  
सखि पोत्रिणि दुष्टस्य तर्षास्त्रमिदमागतम् ॥ ३,२८.४९ ॥  
  
शिथिलीकुरुते सैन्यमस्माकं हा विधेः क्रमः ।  
विशुष्कतालुमूलानां विभ्रष्टायुधतेजसाम् ।  
शक्तीनां मण्डलेनात्र समरे समुपेक्षितम् ॥ ३,२८.५० ॥  
  
न कापि कुरुते युद्धं न धारयति चायुधम् ।  
विशुष्कतालुमूलत्वा द्वक्तुमप्यालि न क्षमाः ॥ ३,२८.५१ ॥  
  
ईदृशीन्नो गतिं श्रुत्वा किं वक्ष्यति महेश्वरी ।  
कृता चापकृतिर्दैत्यैरुपायः प्रविचिन्त्यताम् ॥ ३,२८.५२ ॥  
  
सर्वत्र द्व्यष्टसाहस्राक्षौहिण्यमत्र पोत्रिणि ।  
एकापि शक्तिर्नैवास्ति या तर्षेण न पीडिता ॥ ३,२८.५३ ॥  
  
अत्रैवावसरे दृष्ट्वा मुक्तशस्त्रां पताकिनीम् ।  
रन्ध्रप्रहारिणो हन्त बाणैर्निघ्नन्ति दानवाः ॥ ३,२८.५४ ॥  
  
अत्रोपायस्त्वया कार्यो मया च समरोद्यमे ।  
त्वदीयरथपर्वस्थो योऽस्ति शीतमहार्णवः ॥ ३,२८.५५ ॥  
  
तमादिश समस्तानां शक्तीनां तर्षनुत्तये ।  
नाल्पैः पानीयपानाद्यैरेतासां तर्षसङ्क्षयः ॥ ३,२८.५६ ॥  
  
स एव मदिरासिन्धुः शक्त्यौघं तर्पयिष्यति ।  
तमादिश महात्मानं समरोत्साहकारिणम् ।  
सर्वतर्षप्रशमनं महाबलविवर्धनम् ॥ ३,२८.५७ ॥  
  
इत्युक्ते दण्डनाथा सा सदुपायेन हर्षिता ।  
आजुहाव सुधासिन्धुमाज्ञां चक्रेश्वरी रणे ॥ ३,२८.५८ ॥  
  
स मदालसरक्ताक्षो हेमाभः स्रग्विभूषितः ॥ ३,२८.५९ ॥  
  
प्रणम्य दण्डनाथां तां तदाज्ञापरिपारकः ॥ ३,२८.६० ॥  
  
आत्मानं बहुधा कृत्वा तरुणादित्यपाटलम् ।  
क्वचित्तापिच्छवच्छ्यामं क्वचिच्च धवलद्युतिम् ॥ ३,२८.६१ ॥  
  
कोटिशो मधुराधारा करिहस्तसमाकृतीः ।  
ववर्ष सिन्धुराजोऽयं वायुना बहुलीकृतः ॥ ३,२८.६२ ॥  
  
पुष्कलावर्तकाद्यैस्तु कलपक्षयबलाहकैः ।  
निषिच्यमानो मध्येऽब्धिः शक्तिसैन्ये पपात ह ॥ ३,२८.६३ ॥  
  
यद्गन्धाघ्राममात्रेण मृत उत्तिष्ठते स्फुटम् ।  
दुर्बलः प्रबलश्च स्यात्तद्ववर्ष सुराम्बुधिः ॥ ३,२८.६४ ॥  
  
परार्द्धसङ्ख्यातीतास्ता मधुधारापरम्पराः ।  
प्रपिबन्त्यः पिपासार्तैर्मुखैः शक्तय उत्थिताः ॥ ३,२८.६५ ॥  
  
यथा सा मदिरासिन्धुवृष्टिर्दैत्येषु नो पतेत् ।  
तथा सैन्यस्य परितो महाप्राकारमण्डलम् ॥ ३,२८.६६ ॥  
  
लघुहस्ततया मुक्तैः शरजातैः सहस्रशः ।  
चकार विस्मयकरी कदम्बवनवासिनी ॥ ३,२८.६७ ॥  
  
कर्मणा तेन सर्वेऽपि विस्मिता मरुतोऽभवन् ।  
अथ ताः शक्तयो भूरि पिबन्ति स्म रणान्तरे ॥ ३,२८.६८ ॥  
  
विविधा मदिराधारा बलोत्साहविवर्धनीः ।  
यस्या यस्या मनःप्रीती रुचिः स्वादो यथायथा ॥ ३,२८.६९ ॥  
  
तृतीये युद्धदिवसे प्रहरद्वितयावधि ।  
सन्ततं मध्यधाराभिः प्रववर्ष सुराम्बुधिः ॥ ३,२८.७० ॥  
  
गौडी पैष्टी च माध्वी च वरा कादम्बरी तथा ।  
हैताली लाङ्गलेया च तालजातास्तथा सुराः ॥ ३,२८.७१ ॥  
  
कल्पवृक्षोद्भवा दिव्या नानादेशसमुद्भवाः ।  
सुस्वादुसौरभाद्याश्च शुभगन्धसुखप्रदाः ॥ ३,२८.७२ ॥  
  
बकुलप्रसवामोदा ध्वनन्त्यो बुद्बुदोज्ज्वलाः ।  
कटुकाश्च कषायाश्च मधुरास्तिक्ततास्पृशः ॥ ३,२८.७३ ॥  
  
बहुवर्मसमाविष्टाश्छेदिनीः पिच्छलास्तथा ।  
ईषदम्लाश्च कट्वम्ला मधुराम्लास्तथा पराः ॥ ३,२८.७४ ॥  
  
शस्त्रक्षतरुगाहन्त्री चास्थिसन्धानदायिनी ।  
रणभ्रमहरा शीता लघ्व्यस्तद्वत्कवोष्ठकाः ॥ ३,२८.७५ ॥  
  
सन्तापहारिणीश्चैव वारुणीस्ता जयप्रदाः ।  
नानाविधाः सुराधारा ववर्ष मदिरार्णवः ॥ ३,२८.७६ ॥  
  
अविच्छिन्नं याममात्रमेकैका तत्र योगिनी ।  
ऐरावतकर प्रख्यां सुराधारां मुदा पपौ ॥ ३,२८.७७ ॥  
  
उत्तानं वदनं कृत्वा विलोलरसनाश्चलम् ।  
शक्तयः प्रपपुः सीधु मुदा मीलितलोचनाः ॥ ३,२८.७८ ॥  
  
इत्थं बहुविधं माध्वीधारापातैः सुधाम्बुधिः ।  
आगतस्तर्पयित्वा तु दिव्यरूपं समास्थितः ॥ ३,२८.७९ ॥  
  
पुनर्गत्वा दण्डनाथां प्रणम्य स सुराम्बुधिः ।  
स्निग्धगम्भीरघोषेण वाक्यं चेदमुवाच ताम् ॥ ३,२८.८० ॥  
  
देवि पश्य महाराज्ञि दण्डमण्डलनायिके ।  
मया सन्तर्पिता मुग्धरूपा शक्तिवरूथिनी ॥ ३,२८.८१ ॥  
  
काश्चिन्नृत्यन्ति गायन्त्यो कलक्वणितमेखलाः ।  
नृत्यन्तीनां पुरः काश्चित्करतालं वितन्वते ॥ ३,२८.८२ ॥  
  
काश्चिद्धसन्ति व्यावल्गद्वल्गुवक्षोजमण्डलाः ।  
पतन्त्यन्योन्यमङ्गेषु काश्चिदानन्दमन्थराः ॥ ३,२८.८३ ॥  
  
काश्चिद्वल्गन्ति च श्रोणिविगलन्मेखलाम्बराः ।  
काश्चिदुत्थाय सन्नद्धा घूर्णयन्ति निरायुधाः ॥ ३,२८.८४ ॥  
  
इत्थं निर्दिश्यमानास्ताः शक्ती मैरेय सिन्धुनां ।  
अवलोक्य भृशं तुष्टा दण्डिनी तमुवाच ह ॥ ३,२८.८५ ॥  
  
परितुष्टास्मि मद्याब्धे त्वया साह्यमनुष्ठितम् ।  
देवकार्यमिद किञ्च निर्विघ्नितमिदं कृतम् ॥ ३,२८.८६ ॥  
  
अतः परं मत्प्रसादाद्द्वापरे याज्ञिकैर्मखे ।  
सोमपानवदत्यन्तमुपयोज्यो भविष्यसि ॥ ३,२८.८७ ॥  
  
मन्त्रेण पूतं त्वां यागे पास्यन्त्यखिलदेवताः ।  
यागेषु मन्त्रपूतेन पीतेन भवता जनाः ॥ ३,२८.८८ ॥  
  
सिद्धिमृद्धिं बलं स्वर्गमपवर्गं च बिभ्रतु ।  
महेश्वरी महादेवो बलदेवश्च भार्गवः ।  
दत्तात्रेयो विधिर्विष्णुस्त्वां पास्यन्ति महाजनाः ॥ ३,२८.८९ ॥  
  
यागे समर्चितस्त्वं तु सर्वसिद्धिं प्रदास्यसि ॥ ३,२८.९० ॥  
  
इत्थं वरप्रदानेन तोषयित्वा सुराम्बुधिम् ॥ ३,२८.९१ ॥  
  
मन्त्रिणीं त्वरयामास पुनर्युद्धाय दण्डिनी ।  
पुनः प्रववृते युद्धं शक्तीनां दानवैः सह ॥ ३,२८.९२ ॥  
  
मुदाट्टहासनिर्भिन्नदिगष्टकधरा धरम् ।  
प्रत्यग्रमदिरामत्ताः पाटलीकृतलोचनाः ।  
शक्तयो दैत्यचक्रेषु न्यपतन्नेकहेलया ॥ ३,२८.९३ ॥  
  
द्वयेन द्वयमारेजे शक्तीनां समदश्रियाम् ।  
मदरागेण चक्षूंषि दैत्यरक्तेन शस्त्रिका ॥ ३,२८.९४ ॥  
  
तथा बभूव तुमुलं युद्धं शक्तिसुरद्विषाम् ।  
यथा मृत्युरवित्रस्तः प्रजाः संहरते स्वयम् ॥ ३,२८.९५ ॥  
  
संस्खलत्पदविन्यासा मदेनारक्तदृष्टयः ।  
स्खलदक्षरसन्दर्भवीरभाषा रणोद्धताः ॥ ३,२८.९६ ॥  
  
कदम्बगोलकाकारा दृष्टसर्वाङ्गदृष्टयः ।  
युवराजस्य सैन्यानि शक्त्यः समानाशयन् ॥ ३,२८.९७ ॥  
  
अक्षौहिणीशतं तत्र दण्डिनी सा व्यदारयत् ।  
अक्षौहिणीसार्द्धशत नाशयामास मन्त्रिणी ॥ ३,२८.९८ ॥  
  
अश्वारूढाप्रभृतयो मदारुणविलोचनाः ।  
अक्षौहिणीसार्धशतं नित्युरन्तकमन्दिरम् ॥ ३,२८.९९ ॥  
  
अङ्कुशेनातितीक्ष्णेन तुरगा रोहिणी रणे ।  
उलूकजितमुन्मथ्य परलोकातिथिं व्यधात् ॥ ३,२८.१०० ॥  
  
सम्पत्करीप्रभृतयः शक्तिदण्डाधिनायिकाः ।  
परुषेण मुखान्यन्यान्यवरुद्धाव्यदारयन् ॥ ३,२८.१०१ ॥  
  
अस्तं गते सवितरि ध्वस्तसर्वबलं ततः ।  
विशुक्रं योधयामास श्यामला कोपशालिनी ॥ ३,२८.१०२ ॥  
  
अस्त्रप्रत्य स्त्रमोक्षेण भीषणेन दिवौकसाम् ।  
महता रणकृत्येन योधयामास मन्त्रिणी ॥ ३,२८.१०३ ॥  
  
आयुधानि सुतीक्ष्णानि विशुक्रस्य महौजसः ।  
क्रमशः खण्डयन्ती सा केतनं रथसारथिम् ॥ ३,२८.१०४ ॥  
  
धनुर्गुणं धनुर्दण्डं खण्डयन्ती शिलीमुखैः ।  
अस्त्रेण ब्रह्मशिरसा ज्वलत्पावकरोचिषा ॥ ३,२८.१०५ ॥  
  
विशुक्रं मर्दयामास सोऽपतच्छूर्णविग्रहः ।  
विषङ्गं च महादैत्यं दण्डनाथा मदोद्धता ॥ ३,२८.१०६ ॥  
  
योधयामास चण्डन मुसलेन विनिघ्नती ।  
सचापि दुष्टो दनुजः कालदण्डनिभां गदाम् ।  
उद्यम्य बाहुना युद्धं चकाराशेषभीषणम् ॥ ३,२८.१०७ ॥  
  
अन्योन्यमङ्गं मृद्नन्तौ गदायुद्धप्रवर्तिनौ ।  
चण्डाट्टहासमुखरौ परिभ्रमणकारिणौ ॥ ३,२८.१०८ ॥  
  
कुर्वाणौ विविधांश्चारान्घूर्णन्तौ तूर्मवेष्टिनौ ।  
अन्योन्यदण्डहननैर्मोहयन्तौ मुहुर्मुहुः ॥ ३,२८.१०९ ॥  
  
अन्योन्यप्रहृतौ रन्ध्रमीक्षमाणौ महोद्धतौ ।  
महामुसलदण्डाग्रघट्टनक्षोभिताम्बरौ ।  
अयुध्येतां दुराधर्षौं दण्डिनीदैत्यशेखरौ ॥ ३,२८.११० ॥  
  
अथार्द्धरात्रिसमयपर्यन्तं कृतसङ्गरा ।  
सङ्क्रुद्धा हन्तुमारेभे विषङ्गं दण्डनायिका ॥ ३,२८.१११ ॥  
  
तं मूर्धनि निमग्नेन हलेनाकृष्य वैरिणम् ।  
कठोरं ताडनं चक्रे मुसलेनाथ पोत्रिणी ॥ ३,२८.११२ ॥  
  
ततो मुसलघातेन त्यक्तप्राणो महासुरः ।  
चूर्णितेन शताङ्गेन समं भूतलमाश्रयत् ॥ ३,२८.११३ ॥  
  
इति कृत्वा महत्कर्म मन्त्रिणीदण्डनायिके ।  
तत्रैव तं निशा शेषं निन्यतुः शिबिरं प्रति ॥ ३,२८.११४ ॥  
  
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपख्याने विशुक्रविषङ्गवधो नामाष्टाविंशोऽध्यायः