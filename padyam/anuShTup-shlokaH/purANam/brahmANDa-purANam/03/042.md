---
title: ०४२

---
अगस्त्य उवाच  
मुद्राविरचनारीतिमश्वानन निवेदय ।  
याभिर्विरचिताभिस्तु श्रीदेवी सम्प्रसीदति ॥ ३,४२.१ ॥  
  
हयग्रीव उवाच  
आवाहनी महामुद्रा त्रिखण्डेति प्रकीर्तिता ।  
परिवृत्य करौ स्पष्टमङ्गुष्ठौ कारयेत्समौ ॥ ३,४२.२ ॥  
  
अनामान्तर्गते कृत्वा तर्जन्यौ कुटिलाकृती ।  
कनिष्ठिके नियुञ्जीत निजस्थाने तपोधन ।  
सङ्क्षोभिण्याख्यामुद्रां तु कथयाम्यधुना श्रुणु ॥ ३,४२.३ ॥  
  
मध्यमे मध्यगे कृत्वा कनिष्ठाङ्गुष्टरोधिते ।  
तर्जन्यो दण्डवत्कृत्वा मध्यमोपर्यनामिके ॥ ३,४२.४ ॥  
  
एतस्या एव मुद्राया मध्यमे सरले यदि ।  
क्रियते विन्ध्यदर्पारे मुद्रा विद्राविणी तथा ॥ ३,४२.५ ॥  
  
मध्यमातर्जनीभ्यां तु कनिष्ठानामिके समे ।  
अङ्कुशाकाररूपाभ्यां मध्यगे कलशोद्भव ।  
इयमाकर्षिणी मुद्रा त्रैलोक्याकर्षणे क्षमा ॥ ३,४२.६ ॥  
  
पुटाकारौ करौ कृत्वा तर्जन्यावङ्कुशाकृती ।  
परिवर्तक्रमेणैव मध्यमे तदधोगते ॥ ३,४२.७ ॥  
  
क्रमेणानेन देवर्षे मध्यमामध्यगेऽनुजे ।  
अनामिके तु सरले तद्बहिस्तर्जनीद्वयम् ॥ ३,४२.८ ॥  
  
दण्डाकारौ ततोंऽगुष्ठौ मध्यमावर्तदेशगौ ।  
मुद्रैषोन्मादिनी नाम्ना ख्याता वातापितापन ॥ ३,४२.९ ॥  
  
अस्यास्त्वनामिकायुग्ममधः कृत्वाङ्कुशाकृति ।  
तर्जन्यावपि तेनैव क्रमेण विनियोजयेत् ॥ ३,४२.१० ॥  
  
इयं महाङ्कुशा मुद्रा सर्वकार्यार्थसाधिका ॥ ३,४२.११ ॥  
  
सव्यं दक्षिणादेशे तु दक्षिणं सव्यदेशतः ।  
बाहू कृत्वा तु देवर्षे हस्तौ सम्परिवर्त्य च ४२.१२ ।  
कनिष्ठानामिके युक्ते क्रमेणानेन तापस ।  
तर्जनीभ्यां समाक्रान्ते सर्वोर्ध्वमपि मध्यमे ॥ ३,४२.१३ ॥  
  
लोपामुद्रापतेङ्गुष्ठौ कारयेत्सकलावपि ।  
इयं तु खेचरी नाम मुद्रा सर्वोत्तमोत्तमा ।  
एतद्विज्ञानमात्रेण योगिनीनां प्रियो भवेत् ॥ ३,४२.१४ ॥  
  
परिवर्त्य करौ स्पृष्टावर्धचन्द्रसमाकृती ।  
तर्जन्यङ्गुष्ठयुगलं युगपद्योजयेत्ततः ॥ ३,४२.१५ ॥  
  
अधः कनिष्ठावष्टब्धमध्यमे विनियोजयेत् ।  
अथैते कुटिले युक्त्वा सर्वाधस्तादनामिके ।  
बीजमुद्रेयमाचिरात्सर्वसिद्धप्रवर्तिनी ॥ ३,४२.१६ ॥  
  
मध्याग्रे कुटिलाकारे तर्जन्युपरि संस्थिते ।  
अनामिकामध्यगते तथैव हि कनिष्टिके ॥ ३,४२.१७ ॥  
  
सर्वा एकत्र संयोज्य चाङ्गुष्ठपरिपीडिताः ।  
एषा तु प्रथमा मुद्रा योनिमुद्रेति सञ्ज्ञिता ॥ ३,४२.१८ ॥  
  
एता मुद्रास्तु देवर्षे श्रीदेव्याः प्रीतिहेतवः ।  
पूजाकाले प्रयोक्तव्या यथानुक्रमयोगतः ॥ ३,४२.१९ ॥  
  
इति श्रीब्रह्माण्डमहापुराणे उत्तरभागे ललितोपाख्याने हयग्रीवागस्त्यसम्वादे द्वाचत्वारिंशोऽध्यायः