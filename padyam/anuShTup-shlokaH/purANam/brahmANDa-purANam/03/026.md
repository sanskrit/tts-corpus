---
title: ०२६

---
प्रथमयुद्धदिवसः ।  
दशाक्षौहिणिकायुक्तः कुटिलाक्षोऽपि वीर्यवान् ।  
दण्डनाथाशरैस्तीक्ष्णै रणे भग्नः पलायितः ।  
दशाक्षौहिणिकं सैन्यं तया रात्रौ विनाशितम् ॥ ३,२६.१ ॥  
  
इमं वृत्तान्तमाकर्ण्य भण्डः क्षोभमथाययौ ।  
रात्रौ कपटसङ्ग्रामं दुष्टानां निर्जरद्रुहाम् ।  
मन्त्रिणी दण्डनाथा च श्रुत्वा निर्वेदमापतुः ॥ ३,२६.२ ॥  
  
अहो बत महत्कष्टं दैत्यैर्देव्याः समागतम् ।  
उत्तानबुद्धिभिर्दूरमस्माभिश्चलितं पुरः ॥ ३,२६.३ ॥  
  
महाचक्ररथेन्द्रस्य न जातं रक्षणं बलैः ।  
एतं त्ववसरं प्राप्य रात्रौ दुष्टैः पराकृतम् ॥ ३,२६.४ ॥  
  
को वृत्तान्तोऽभवत्तत्र स्वामिन्या किं रणः कृतः ।  
अन्या वा शक्तयस्तत्र चक्रुर्युद्धं महासुरैः ॥ ३,२६.५ ॥  
  
विम्रष्टव्यमिदं कार्यं प्रवृत्तिस्तत्र कीदृशी ।  
महादेव्याश्च हृदये कः प्रसङ्गः प्रवर्तते ॥ ३,२६.६ ॥  
  
इति शङ्काकुलास्तत्र दण्डनाथापुरोगमाः ।  
मन्त्रिणीं पुरतः कृत्वा प्रचेलुर्ललितां प्रति ॥ ३,२६.७ ॥  
  
शक्तिचक्रचमूनाथाः सर्वास्ताः पूजिता द्रुतम् ।  
व्यतीतायां विभावर्यां रथेन्द्रं पर्यवारयन् ॥ ३,२६.८ ॥  
  
अवरुह्य स्वयानाभ्यां मन्त्रिणीदण्डनायिके ।  
अधस्तात्सैन्यमावेश्य तदारुरुहतू रथम् ॥ ३,२६.९ ॥  
  
क्रमेण नव पर्वाणि व्यतीत्य त्वरितक्रमैः ।  
तत्तत्सर्वगतैः शक्तिचक्रैः सम्यङ्निवेदितैः ॥ ३,२६.१० ॥  
  
अभजेतां महाराज्ञीं मन्त्रिणीदण्डनायिके ।  
ते व्यजिज्ञपतां देव्या अष्टाङ्गस्पृष्टभूतले ॥ ३,२६.११ ॥  
  
महाप्रमादः समभूदिति नः श्रुतमम्बिके ।  
कूटयुद्धप्रकारेण दैत्यैरपकृतं खलैः ॥ ३,२६.१२ ॥  
  
स दुरात्मा दुराचारः प्रकाशसमारात्त्रसन् ।  
कुहकव्यवहारेण जयसिद्धिं तु काक्षति ॥ ३,२६.१३ ॥  
  
दैवान्नः स्वामिनीगात्रे दुष्टानाममरद्रुहाम् ।  
शरादिकपरामर्शो न जातस्तेन जीवति ॥ ३,२६.१४ ॥  
  
एकावलम्बनं कृत्वा महाराज्ञि भवत्पदम् ।  
वयं सर्वा हि जीवामः साधयामः समीहितम् ॥ ३,२६.१५ ॥  
  
अतोऽस्माभिः प्रकर्तव्यं श्रीमत्यङ्गस्य रक्षणम् ।  
मायाविनश्च दैत्येन्द्रास्तत्र मन्त्रो विधीयताम् ॥ ३,२६.१६ ॥  
  
आपत्कालेषु जेतव्या भण्डाद्या दानवाधमाः ।  
कूटयुद्धं न कुर्वन्ति न विशन्ति चमूमिमाम् ॥ ३,२६.१७ ॥  
  
तथा महेन्द्रशैलस्य कार्यं दक्षिणदेशतः ।  
शिबिरं बहुविस्तारं योजनानां शतावधि ॥ ३,२६.१८ ॥  
  
वह्लिप्राकारवलयं रक्षणार्थं विधीयताम् ।  
अस्मत्सेनानिवेशस्य द्विषां दर्पशमाय च ॥ ३,२६.१९ ॥  
  
शतयोजनमात्रस्तु मध्यतेशः प्रकल्प्यताम् ।  
वह्निप्राकाराचक्रस्य द्वारन्दक्षिणतो भवेत् ॥ ३,२६.२० ॥  
  
यतो दक्षिणदेशस्थं शून्यकं विद्विषां पुरम् ।  
द्वारे च बहवः कल्प्याः परिवारा उदायुधाः ॥ ३,२६.२१ ॥  
  
निर्गच्छतां प्रविशतां जनानामुपरोधकाः ।  
अनालस्या अनिद्राश्च विधेयाः सततोद्यताः ॥ ३,२६.२२ ॥  
  
एवं च सति दुष्टानां कूटयुद्धं चिकीर्षितम् ।  
अवेलासु च सन्ध्यासु मध्यरात्रिषु च द्विषाम् ।  
अशक्यमेव भवति प्रौढमाक्रमणं हठात् ॥ ३,२६.२३ ॥  
  
नो चेद्दुराशया दैत्या बहुमायापरिग्रहाः ।  
पश्यतोहरवत्सर्वं विलुठन्ति महद्बलम् ॥ ३,२६.२४ ॥  
  
मन्त्रिण्या दण्डनाथाया इति श्रुत्वा वचस्तदा ।  
शुचिदन्तरुचा मुक्ता वहन्ती ललिताब्रवीत् ॥ ३,२६.२५ ॥  
  
भवतीनामयं मन्त्रश्चारुबुद्ध्या विचारितः ।  
अयं कुशलधीमार्गोनीतिरेषा सनातनी ॥ ३,२६.२६ ॥  
  
स्वचक्रस्य पुरो रक्षां विधाय दृढसाधनैः ।  
परचक्राक्रमः कार्यो जिगीषद्भिर्महाजनैः ॥ ३,२६.२७ ॥  
  
इत्युक्त्वा मन्त्रिणीदण्डनाथे सा ललितेश्वरी ।  
ज्वालामालिनिकां नित्यामाहूयेदमुवाच ह ॥ ३,२६.२८ ॥  
  
वत्से त्वं वह्निरूपासि ज्वालामालामयाकृतिः ।  
त्वया विधीयतां रक्षा बलस्यास्य महीयसः ॥ ३,२६.२९ ॥  
  
शतयोजनविस्तारं परिवृत्य महीतलम् ।  
त्रिंशद्योजनमुन्नद्धं ज्वालाकारत्वमाव्रज ॥ ३,२६.३० ॥  
  
द्वारयोजनमात्रं तु मुक्त्वान्यत्र ज्वलत्तनुः ।  
वह्निज्वालात्वमापन्ना संरक्ष सकलं बलम् ॥ ३,२६.३१ ॥  
  
इत्युक्त्वा मन्त्रिणीदण्डनाथे सा ललितेश्वरी ।  
महेन्द्रोत्तरभूभागं चलितुं चक्र उद्यमम् ॥ ३,२६.३२ ॥  
  
सा च नित्यानित्यमयी ज्वलज्ज्वा लामयाकृतिः ।  
चतुर्दशीतिथिमयी तथेति प्रणनाम ताम् ॥ ३,२६.३३ ॥  
  
तयैव पूर्वनिर्दिष्टं महेन्द्रोत्तरभूतलम् ।  
कुण्डलीकृत्य जज्वालशालरूपेण सा पुनः ॥ ३,२६.३४ ॥  
  
नभोवलयजम्बालज्वालामालामयाकृतिः ।  
बभासे दण्डनाथाया मन्त्रिनाथचमूरपि ॥ ३,२६.३५ ॥  
  
अन्या सामपि शक्तीनां महतीनां महद्बलम् ।  
विशङ्कटोदरं सालं प्रविवेश गतक्लमा ॥ ३,२६.३६ ॥  
  
राजचक्ररथेन्द्रं तु मध्ये संस्थाप्य दण्डिनी ।  
वामपक्षे रथं स्वीयं दक्षिणे श्यामलारथम् ॥ ३,२६.३७ ॥  
  
पश्चाद्भागे सम्पदेशीं पुरस्ताश्च हयासनाम् ।  
एवं संवेश्य परितश्चक्रराजरथस्य च ॥ ३,२६.३८ ॥  
  
द्वारे निवेशयामास विंशत्यक्षौहिणीयुताम् ।  
ज्वलद्दण्डायुधोदग्रां स्तम्भिनीं नाम देवताम् ॥ ३,२६.३९ ॥  
  
या देवी दण्डनाथाया विघ्नदेवीति विश्रुता ।  
एवं सुरक्षितं कृत्वा शिबिरं योत्रिणी तथा ।  
पूषण्युदितभूयिष्ठे पुनर्युद्धमुपाश्रयत् ॥ ३,२६.४० ॥  
  
कृत्वा किलकिलारावं ततः शक्तिमहाचमूः ।  
अग्निप्राकारकद्वारान्निर्जगां महारवा ॥ ३,२६.४१ ॥  
  
इत्थं सुरक्षितं श्रुत्वा ललिताशिबिरोदरम् ।  
भूयः सञ्ज्वरमापन्नः प्रचण्डो भण्डदानवः ॥ ३,२६.४२ ॥  
  
मन्त्रयित्वा पुनस्तत्र कुटिलाक्षपुरोगमैः ।  
विषङ्गेण विशुक्रेणासममात्मसुतैरपि ॥ ३,२६.४३ ॥  
  
एकौघस्य प्रसारेण युद्धं कर्तुं महाबलः ।  
चतुर्बाहुमुखान्पुत्रांश्चतुर्जलधिसन्निभान् ॥ ३,२६.४४ ॥  
  
चतुरान्युद्धकृत्येषु समाहूय स दानवः ।  
प्रेषयामास युद्धाय भण्डश्चण्डक्रुधा ज्वलन् ॥ ३,२६.४५ ॥  
  
त्रिंशत्सङ्ख्याश्च तत्पुत्रा महाकाया महाबलाः ।  
तेषां नामानि वक्ष्यामि समाकर्णय कुम्भज ॥ ३,२६.४६ ॥  
  
चतुर्बाहुश्चकोराक्षस्तृतीयस्तु चतुः शिराः ।  
वज्रघोषश्चोर्ध्वकेशो महाकायो महाहनुः ॥ ३,२६.४७ ॥  
  
मखशत्रुर्मखस्कन्दीसिंहघोषः सिरालकः ।  
लडुनः पट्टसेनश्च पुराजित्पूर्वमारकः ॥ ३,२६.४८ ॥  
  
स्वर्गशत्रुः स्वर्गबलो दुर्गाख्यः स्वर्गकण्टकः ।  
अतिमायो बृहन्माय उपमायश्च वीर्यवान् ॥ ३,२६.४९ ॥  
  
इत्येते दुर्मदाः पुत्रा भण्डदैत्यस्य दुर्द्धियः ।  
पितुः सदृशदोर्वीर्याः पितुः सदृशविग्रहाः ॥ ३,२६.५० ॥  
  
आगत्य भण्डचरणावभ्यवन्दत भक्तितः ।  
तानुद्वीक्ष्य प्रसन्नाभ्यां लोचनाभ्यां स दानवः ।  
सगौरवमिदं वाक्यं बभाषे कुलघातकः ॥ ३,२६.५१ ॥  
  
भो भो मदीयास्तनया भवतां कः समो भुवि ।  
भवतामेव सत्येन जितं विश्वं मया पुरा ॥ ३,२६.५२ ॥  
  
शक्रस्या ग्नेर्यमस्यापि निरृतेः पाशिनस्तथा ।  
कचेषु कर्षणं कोपात्कृतं युष्माभिराहवे ॥ ३,२६.५३ ॥  
  
अस्त्राण्यपि च शस्त्राणि जानीथ निखिलान्यपि ।  
जाग्रत्स्वेव ही युष्मासु कुलभ्रंशोऽयमागतः ॥ ३,२६.५४ ॥  
  
मायाविनी दुललिता काचित्स्त्री युद्धदुर्मदा ।  
बहुभिः स्वसमानाभिः स्त्रीभिर्युक्ता हिनस्ति नः ॥ ३,२६.५५ ॥  
  
तदेनां समरेऽवश्यमात्मवश्यां विधास्यथ ।  
जीवग्राहं च सा ग्राह्या भवद्भिर्ज्वलदायुधैः ॥ ३,२६.५६ ॥  
  
अप्रमेयप्रकोपान्धान्युष्मानेकां स्त्रियं प्रति ।  
सम्प्रेषणमनौचित्यं तथाप्येष विधेः क्रमः ॥ ३,२६.५७ ॥  
  
इममेकं सहध्वं च शौर्यकीतिविपर्ययम् ।  
इत्युक्त्वा भण्डदैत्येन्द्रस्तान्प्रहैषीद्रणं प्रति ।  
द्विशतं चाक्षौहिणीनां तत्सहायतयाहिनोत् ॥ ३,२६.५८ ॥  
  
द्विशत्यक्षौहिणीसेना मुख्यस्य तिलकायिता ।  
बद्धभ्रुकुटयः शस्त्रपाणयो निर्ययुर्गृहात् ॥ ३,२६.५९ ॥  
  
निर्गमे भण्डपुत्राणां भूः प्रकम्पमलम्बत ।  
उत्पाता विविधा जाता वित्रस्तं चाभवज्जगत् ॥ ३,२६.६० ॥  
  
तान्कुमारान्महासत्त्वांल्लाजवर्षैरवाकिरन् ।  
विथीषु यानैश्चलितान्पौरवृद्धपुरन्ध्रयः ॥ ३,२६.६१ ॥  
  
बन्दिनो मागधाश्चैव कुमाराणां स्तुतिं व्यधुः ।  
मङ्गलारार्तिकं चक्रुर्द्वारेद्वारे पुराङ्गनाः ॥ ३,२६.६२ ॥  
  
भिद्यमानेव वसुधा कृष्यमाणमिवाबरम् ।  
आसीत्तेषां विनिर्याणे घूर्णमान इवार्णवः ॥ ३,२६.६३ ॥  
  
द्विशत्यक्षौहिणीसेनां गृहीत्वा भण्डसूनवः ।  
क्रोधोद्यद्भ्रुकुटीक्रूरवदना निर्ययुः पुरात् ॥ ३,२६.६४ ॥  
  
शक्तिसैन्यानि सर्वाणि भक्षयामः क्षणाद्रणे ।  
तेषामायुधचक्राणि चूर्णयामः शितैशरैः ॥ ३,२६.६५ ॥  
  
अग्निप्राकारवलयं शमयामश्च रंहसा ।  
दुर्विदग्धां तां ललितां बन्दीकुर्मश्च सर्वरम् ॥ ३,२६.६६ ॥  
  
इत्यन्योन्यं प्रवल्गन्तो वीरभाषणघोषणैः ।  
आसेदुरग्निप्राकारसमीपं भण्डसूनवः ॥ ३,२६.६७ ॥  
  
यौवनेन मदेनान्धा भूयसा रुद्धदृष्टयः ।  
भ्रुकुटीकुटिलाश्चक्रुः सिंहनादम्महात्तरम् ॥ ३,२६.६८ ॥  
  
विदीर्णमिव तेनासीद्ब्रह्माण्ड चण्डिमस्पृशा ।  
उत्पातवारिदोत्सृष्टघोरनिर्घातरंहसा ॥ ३,२६.६९ ॥  
  
एतस्याननुभूतस्य महाशब्दस्य डम्बरः ।  
क्षोभयामास शक्तीनां श्रवांसि च मनांसि च ॥ ३,२६.७० ॥  
  
आगत्य ते कलकलं चक्रुःसार्धं स्वसैनिकैः ।  
विविधायुधसम्पातमूर्च्छद्वैमानिकच्छटम् ॥ ३,२६.७१ ॥  
  
चतुर्बाहुमखान्भूत्वा भण्डदैत्यकुमारकान् ।  
आगतान्युद्धकृत्याय बाला कौतूहलं दधे ॥ ३,२६.७२ ॥  
  
कुमारी ललितादेव्यास्तस्या निकटवासिनी ।  
समस्तशक्तिचक्राणां पूज्य विक्रमशालिनी ॥ ३,२६.७३ ॥  
  
ललितासदृशाकारा कुमारी कोपमादधे ।  
या सदा नववर्षेव सर्वविद्यामहाखनिः ॥ ३,२६.७४ ॥  
  
बालारुणतनुः श्रोणीशोणवर्णवपुर्लता ।  
महाराज्ञी पादपीठे नित्यमाहितसन्निधिः ॥ ३,२६.७५ ॥  
  
तस्या बहिश्चराः प्राणा या चतुर्थं विलोचनम् ।  
तानागतान्भण्डसुतान्संहरिष्यामि सत्वरम् ॥ ३,२६.७६ ॥  
  
इति निश्चित्य बालाम्बा महाराज्ञ्यै व्यजिज्ञपत् ।  
मातर्भण्डमहादैत्यसूनवो योद्धुमागताः ॥ ३,२६.७७ ॥  
  
तैः समं योद्धुमिच्छामि कुमारित्वात्सकौतुका ।  
सफुरन्ताविव मे बाहू युद्धकण्डूययानया ॥ ३,२६.७८ ॥  
  
क्रीडा ममैषा हन्तव्या न भवत्या निवारणैः ।  
अहं हि वालिका नित्यं क्रीडनेष्वनुरागिणी ॥ ३,२६.७९ ॥  
  
क्षणं रणक्रीडया च प्रीतिं यास्यामि चैतसा ।  
इति विज्ञापिता देवी प्रत्युवाच कुमारिकाम् ॥ ३,२६.८० ॥  
  
वत्से त्वमतिमृद्वङ्गी नववर्षा नवक्रमा ।  
नवीनयुद्धशिक्षा च कुमारी त्वं ममैकिका ॥ ३,२६.८१ ॥  
  
त्वां विना क्षणमात्रं मे न निश्वासः प्रवर्तते ।  
ममोच्छ्वसितमेवासि न त्वं याहि महाहवम् ॥ ३,२६.८२ ॥  
  
दण्डिनी मन्त्रिणी चैव शक्तयोऽन्याश्च कोटिशः ।  
सन्त्येव समरे कर्तुं वत्से त्वं किं प्रमाद्यसि ॥ ३,२६.८३ ॥  
  
इति श्रीललितादेव्या निरुद्धापि कुमारिका ।  
कौमारकौतुकाविष्टा पुनर्युद्धमयाचत ॥ ३,२६.८४ ॥  
  
सुदृढं निश्चयं दृष्ट्वा तस्याः श्रीललिताम्बिका ।  
अनुज्ञां कृतवत्येव गाढमाश्लिष्य बाहुभिः ॥ ३,२६.८५ ॥  
  
स्वकीयकवचादेकमाच्छिद्य कवचं ददौ ।  
स्वायुधेभ्यश्चायुधानि वितीर्यविससर्ज ताम् ॥ ३,२६.८६ ॥  
  
कर्णीरथं महाराज्ञ्या चापदण्डात्समुद्धृतम् ।  
हंसयुग्यशतैर्युक्तमारुरोह कुमारिका ॥ ३,२६.८७ ॥  
  
तस्यां रणे प्रवृत्तायां सर्वपर्वस्थदेवताः ।  
बद्धाञ्जलिपुटा नेमुः प्रधृतासिपरम्पराः ॥ ३,२६.८८ ॥  
  
ताभिः प्रणम्यमाना सा चक्रराजरथोत्तमात् ।  
अवरुह्य तले सैन्यं वर्तमानमगाहत ॥ ३,२६.८९ ॥  
  
तामायान्तीमथो दृष्ट्वा कुमारीं कोपपाटलाम् ।  
मन्त्रिणीदण्डनाथे च सभये वाचमूचतुः ॥ ३,२६.९० ॥  
  
किं भर्तृदारिके युद्धे व्यवसायः कृतस्त्वया ।  
अकाण्डे किं महाराज्ञ्या प्रेषितासि रणं प्रति ॥ ३,२६.९१ ॥  
  
तदेतदुचितन्नैव वर्तमानेऽपि सैनिके ।  
त्वं मूर्तं जीवितमसि श्रीदेव्या बालिके यतः ॥ ३,२६.९२ ॥  
  
निवर्तस्व रणोत्साहात्प्रणामस्ते विधीयते ।  
इति ताभ्यां प्रार्थितापि प्राचलद्दृढनिश्चया ॥ ३,२६.९३ ॥  
  
अत्यन्तं विस्मयाविष्टे मन्त्रिणीदण्डनायिके ।  
सहैव तस्या रक्षार्थं चेलतुः पार्श्वयोर्द्वयोः ॥ ३,२६.९४ ॥  
  
अथाग्निवरणद्वारा ताभ्यामनुगता सती ।  
प्रभूतसेनायुक्ताभ्यां निर्जगाम कुमारिका ॥ ३,२६.९५ ॥  
  
सनाथशक्तिसेनानां सर्वासामनुगृह्णती ।  
प्रणामाञ्जलिजालानि कर्णीरथकृतासना ॥ ३,२६.९६ ॥  
  
भण्डस्य तनयान्दुष्टानभ्यद्रवदरिन्दमा ।  
तस्याः प्रादेशिकं सैन्यं कुमार्या न हि विद्यते ॥ ३,२६.९७ ॥  
  
सर्वं हि ललितासैन्यं तत्सैन्यं समजायत ।  
ततः प्रववृते युद्धमत्युद्धतापराक्रमम् ॥ ३,२६.९८ ॥  
  
ववर्ष शरजालानि दैत्येन्द्रेषु कुमारिका ।  
भण्डासुरकुमारैस्तैर्महाराज्ञीकुमारिका ।  
यद्युद्धमतनोत्तत्तु स्पृहणीयं सुरासुरैः ॥ ३,२६.९९ ॥  
  
अत्यन्तविस्मिता दैत्यकुमारा नववर्षिणीम् ।  
कर्मीरथस्थामालोक्य किरन्तींशरमण्डलम् ॥ ३,२६.१०० ॥  
  
क्षणेक्षणे बालिकया क्रियमाणं महारणम् ।  
व्यजिज्ञपन्महाराज्ञ्यै भ्रमन्त्यः परिचारिकाः ॥ ३,२६.१०१ ॥  
  
मन्त्रिणीदण्डनाथे च न तां विजहतू रणे ।  
प्रेक्षकत्व मनुप्राप्ते तृष्णीमेव बभूवतुः ॥ ३,२६.१०२ ॥  
  
सर्वेषां दैत्यपुत्राणामेकरूपा कुमारिका ।  
प्रत्येकभिन्ना ददृशे बिम्बमालेव भास्वतः ॥ ३,२६.१०३ ॥  
  
सायकैरग्निचूडालैस्तेषां मर्माणि भिन्दती ।  
रक्तोत्पलमिव क्रोधसंरक्तं बिभ्रती मुखम् ॥ ३,२६.१०४ ॥  
  
आश्चर्यं ब्रुवतो व्योम्नि पश्यतां त्रिदिवौकसाम् ।  
साधुवादैर्बहुविधैर्मत्रिणीदण्डनाथयोः ॥ ३,२६.१०५ ॥  
  
अर्च्यमाना रणं चक्रे लघुहस्ता कुमारिका ।  
द्वितीयं युद्धदिवसं समस्तमपि सा रणे ॥ ३,२६.१०६ ॥  
  
प्रकाशयामास बलं ललितादुहिता निजम् ।  
अस्त्रप्रत्यस्त्रमोक्षेण तान्सर्वानपि भिन्दती ॥ ३,२६.१०७ ॥  
  
नारायणास्त्रमोक्षेण महराज्ञीकुमारिका ।  
द्विशत्यक्षौहिणीसैन्यं भस्मसादकरोत्क्षणात् ॥ ३,२६.१०८ ॥  
  
अक्षौहिणीनां क्षयतः क्षणात्कोपमुपागताः ।  
आकृष्टगुरुधन्वानस्तेऽपतन्नेकहेलया ॥ ३,२६.१०९ ॥  
  
ततः कलकले जाते शक्तीनां च दिवौकसाम् ।  
युगपत्त्रिंशतो बाणानसृजत्सा कुमारिका ॥ ३,२६.११० ॥  
  
हस्तलाघवमाश्रित्य मुक्तैश्चन्द्रार्धसायकैः ।  
त्रिंशता त्रिंशतो भण्डपुत्राणा साहतं शिरः ॥ ३,२६.१११ ॥  
  
इति भण्डस्य पुत्रेषु प्राप्तेषु यमसादनम् ।  
अत्यन्तविस्मयाविष्टा वबृषुः पुष्पमभ्रगाः ॥ ३,२६.११२ ॥  
  
सा च पुत्री महाराज्ञ्याः विध्वस्तासुरमैनिका ।  
मन्त्रिणीदण्डनाथाभ्यामालिङ्ग्यत भृशं मुदा ॥ ३,२६.११३ ॥  
  
तस्याः पराक्रमोन्मेषैर्नृत्यन्त्योजयदायिभिः ।  
शक्तयस्तुमुलं चक्रुः साधुवादैर्जगत्त्रयम् ॥ ३,२६.११४ ॥  
  
सर्वाश्च शक्तिसेनान्यो दण्डनाथापुरःसराः ।  
तदाश्चर्यं महाराज्ञ्यै निवेदयितुमुद्गताः ॥ ३,२६.११५ ॥  
  
ताभिर्निवेद्यमानानि सा देवी ललिताम्बिका ।  
पुत्रीभुजावदानानि श्रुत्वा प्रीतिं समाययौ ॥ ३,२६.११६ ॥  
  
समस्तमपि तच्चक्रं शक्तीनां तत्पराक्रमैः ।  
अदृष्टपूर्वैर्देवेषु विस्मयस्य वशं गतम् ॥ ३,२६.११७ ॥  
  
इति श्रीब्रह्माण्डे महापुराणे उत्तरभागे हयग्रीवागस्त्यसंवादे ललितोपाख्याने भण्डपुत्रवधो नाम षड्विंशोऽध्यायः