---
title: ०२२

---
अथ श्रीललितासेनानिस्साणप्रतिनिस्वनः ।  
उच्चचालसुरेन्द्राणां योद्धतो दुन्दुभिध्वनिः ॥ ३,२२.१ ॥  
  
तेन मर्दितदिक्केन क्षुभ्यद्गर्भपयोधिना ।  
बधिरीकृतलोकेन चकम्पे जगतां त्रयी ॥ ३,२२.२ ॥  
  
मर्दयन्ककुभां वृन्दं भिन्दन्भूधरकन्दराः ।  
पुप्रोथे गगनाभोगे दैत्य निःसाणनिस्वनः ॥ ३,२२.३ ॥  
  
महानरहरिक्रुद्धहुङ्कारोद्धतिमद्ध्वनिः ।  
विरसं विररासोच्चैर्विबुधद्वेषिझल्लरी ॥ ३,२२.४ ॥  
  
ततः किलकिलारावमुखरा दैत्यकोटयः ।  
समनह्यन्त सङ्क्रुद्धाः प्रति तां परमेश्वरीम् ॥ ३,२२.५ ॥  
  
कश्चिद्रत्नविचित्रेण वर्मणाच्छन्नविग्रहः ।  
चकाशे जङ्गम इव प्रोत्तुङ्गो रोहणाचलः ॥ ३,२२.६ ॥  
  
कालरात्रिमिवोदग्रां शस्त्रकारेण गोपिताम् ।  
अधुनीत भटः कश्चिदतिधौतां कृपाणिकाम् ॥ ३,२२.७ ॥  
  
उल्ला सयन्कराग्रेण कुन्तपल्लवमेकतः ।  
आरूढतुरगो वीथ्यां चारिभेदं चकार ह ॥ ३,२२.८ ॥  
  
केचिदारुरुहुर्योधा मातङ्गांस्तुङ्गवर्ष्मणः ।  
उत्पात वातसम्पातप्रेरितानिव पर्वतान् ॥ ३,२२.९ ॥  
  
पट्टिशैर्मुद्गरैश्चैव भिदुरैर्भिण्डिपालकैः ।  
द्रुहणैश्च भुशुण्डीभिः कुठारैर्मुसलैरपि ॥ ३,२२.१० ॥  
  
गदाभिश्च शतघ्नीभिस्त्रिशिखैर्विशिखैरपि ।  
अर्धचक्रैर्महाचक्रैर्वक्राङ्गैरुरगाननैः ॥ ३,२२.११ ॥  
  
फणिशीर्षप्रभेदैश्च धनुर्भिः शार्ङ्गधन्विभिः ।  
दण्डैः क्षेपणिकाशस्त्रैर्वज्रबाणैर्दृषद्वरैः ॥ ३,२२.१२ ॥  
  
यवमध्यैर्मुष्टिमध्यैर्वललैः खण्डलैरपि ।  
कटारैः कोणमध्यैश्च फणिदन्तैः परःशतैः ॥ ३,२२.१३ ॥  
  
पाशायुधैः पाशतुण्डैः काकतुण्डैः सहस्रशः ।  
एवमादिभिरत्युग्रैरायुधैर्जीवहारिभिः ॥ ३,२२.१४ ॥  
  
परिकल्पितहस्ताग्रा वर्मिता दैत्यकोटयः ।  
अश्वारोहा गजारोहा गर्दभारोहिणः परे ॥ ३,२२.१५ ॥  
  
उष्ट्रारोहा वृकारोहा शुनकारोहिणः परे ।  
काकादिरोहिणो गृध्रारोहाः कङ्कादिरोहिणः ॥ ३,२२.१६ ॥  
  
व्याघ्रादिरोहिणश्चान्ये परे सिंहादिरोहिणः ।  
शरभारोहिणश्चान्ये भेरुण्डारोहिणः परे ॥ ३,२२.१७ ॥  
  
सूकरारोहिणो व्यालारूढाः प्रेतादिरोहिणः ।  
एवं नानाविधैर्वाहवाहिनो ललितां प्रति ॥ ३,२२.१८ ॥  
  
प्रचेलुः प्रबलक्रोधसम्मूर्च्छितनिजाशयाः ।  
कुटिलं सैन्यभर्त्तारं दुर्मदं नाम दानवम् ।  
दशाक्षौहिणिकायुक्तं प्राहिणोल्ललितां प्रति ॥ ३,२२.१९ ॥  
  
दिधक्षुभिरिवाशेषं विश्वं सह बलोत्कटैः ।  
भटैर्युक्तः स सेनानी ललिताभिमुखे ययौ ॥ ३,२२.२० ॥  
  
भिन्दन्पटहसंरावैश्चतुर्दश जगन्ति सः ।  
अट्टहासान्वितन्वानो दुर्मदस्तन्मुखो ययौ ॥ ३,२२.२१ ॥  
  
अथ भण्डासुराज्ञप्तः कुटिलाक्षो महाबलः ।  
शून्यकस्य पुरद्वारे प्रचीने समकल्पयत् ।  
रक्षणार्थं दशाक्षौ हिण्युपेतं तालजङ्घकम् ॥ ३,२२.२२ ॥  
  
अवाचीने पुरद्वारे दशाक्षौहिणिकायुतम् ।  
नाम्ना तालभुजं दैत्यं रक्षणार्थमकल्पयत् ॥ ३,२२.२३ ॥  
  
प्रतीचीने पुरद्वारे दशाक्षौहिणिकायुतम् ।  
तालग्रीवं नाम दैत्यं रक्षार्थं समकल्पयत् ॥ ३,२२.२४ ॥  
  
उत्तरे तु पुरद्वारे तालकेतुं महा बलम् ।  
आदिदेश स रक्षार्थं दशाक्षौहिणिकायुतम् ॥ ३,२२.२५ ॥  
  
पुरस्य सालवलये कपिशीर्षकवेश्मसु ।  
मण्डलाकारतो वस्तुन्दशाक्षौहिणिमादिशत् ॥ ३,२२.२६ ॥  
  
एवं पञ्चाशता कृत्वाक्षौहिण्या पुररक्षणम् ।  
शून्यकस्य पुरस्यैव तद्वृत्तं स्वामिनेऽवदत् ॥ ३,२२.२७ ॥  
  
कुटिलाक्ष उवाच  
देव त्वदाज्ञया दत्तं सैन्यं नगररक्षणे ।  
दुर्मदः प्रेषितः पूर्वं दुष्टां तां ललितां प्रति ॥ ३,२२.२८ ॥  
  
अस्मत्किङ्कर मात्रेण सुनिराशा हि साबला ।  
तथापि राज्ञामाचारः कर्त्तव्यं पुररक्षणम् ॥ ३,२२.२९ ॥  
  
इत्युक्त्वा भण्डदैत्येन्द्रं कुबिलाक्षोऽतिगर्वितः ।  
स्वसैन्यं सज्जयामास सेनापतिभिरन्वितः ॥ ३,२२.३० ॥  
  
दूतस्तु प्रेषितः पूर्वं कुटिलाक्षेण दानवः ।  
स ध्वनन्ध्वजिनीयुक्तो ललितासैन्य मावृणोत् ॥ ३,२२.३१ ॥  
  
कृत्वा किलकिलारावं भटास्तत्र सहस्रशः ।  
दोधूयमानैरसिभिर्निपेतुः शक्तिसैनिकैः ॥ ३,२२.३२ ॥  
  
ताश्च शक्त्य उद्दण्डाः स्फुरिताट्टहसस्वनाः ।  
देदीप्यमानशस्त्राभाः समयुध्यन्त दानवैः ॥ ३,२२.३३ ॥  
  
शक्तीनां दानवानां च संशोभितजगत्त्रयः ।  
समवर्तत सङ्ग्रामो धूलिग्रामतताम्बरः ॥ ३,२२.३४ ॥  
  
रथवंशेषु मूर्च्छन्त्यः करिकण्ठैः प्रपञ्चिताः ।  
अश्वनिःश्वासविक्षिप्ता धूलयः रवं प्रपेदिरे ॥ ३,२२.३५ ॥  
  
तमापतन्तमालोक्य दशाक्षौहिणिकावृतम् ।  
सम्पत्सरस्वती क्रोधादभिदुद्राव सङ्गरे ॥ ३,२२.३६ ॥  
  
सम्पत्करीसमानाभिः शक्तिभिः समधिष्ठिताः ।  
अश्वाश्च दन्तिनो मत्ता व्यमर्दन्दानत्रीं चमुम् ॥ ३,२२.३७ ॥  
  
अन्योन्यतुमुले युद्धे जाते किलिकिलारवे ।  
धूलीषु धूयमानासु ताड्यमानासु भेरिषु ॥ ३,२२.३८ ॥  
  
इतस्ततः प्रववृधे रक्तसिन्धुर्महीयसी ।  
शक्तिभिः पात्यमानानां दानवानां सहस्रशः ॥ ३,२२.३९ ॥  
  
ध्वजानि लुठितान्यासन्विलूनानि शिलीमुखैः ।  
विस्रस्ततत्तच्छिह्नानि समं छत्रकदम्बकैः ॥ ३,२२.४० ॥  
  
रक्तारुणायां युद्धोर्व्यां पतितैश्छत्रमण्डलैः ।  
आलम्बि तुलना सन्ध्यारक्ताभ्रहिमरोचिषा ॥ ३,२२.४१ ॥  
  
ज्वालाकपालः कल्पाग्निरिव चारुपयोनिधौ ।  
दैत्यसैन्यानि निवहाः शक्तीनां पर्यवारयन् ॥ ३,२२.४२ ॥  
  
शक्तिच्छन्दोज्ज्वलच्छस्त्रधारानिष्कृत्तकन्धराः ।  
दानवानां रणतले निपेतुर्मुण्डराशयः ॥ ३,२२.४३ ॥  
  
दष्टौष्ठैर्भ्रुकुटीक्रूरैः क्रोधसंरक्तलोचनैः ।  
मुण्डैरखण्डमभवत्सङ्ग्रामधरणीतलम् ॥ ३,२२.४४ ॥  
  
एवं प्रवृत्ते समये जगच्चक्रभयङ्करे ।  
शक्तयो भृशसङ्क्रुद्धा दैत्यसेनाममर्दयन् ॥ ३,२२.४५ ॥  
  
इतस्ततः शक्तिशस्त्रैस्ताडिता मूर्च्छिता इति ।  
विनेशुर्दानवास्तत्र सम्पद्देवीबलाहताः ॥ ३,२२.४६ ॥  
  
अथ भग्नं समाश्वास्य निजं बलमरिन्दमः ।  
उष्ट्रमारुह्य सहसा दुर्मदोऽभ्यद्रवच्चमुम् ॥ ३,२२.४७ ॥  
  
दीर्घग्रीवः समुन्नद्धः पृष्ठे निष्ठुरतोदनः ।  
अधिष्ठितो दुर्मदेन वाहनोष्ट्रश्चचाल ह ॥ ३,२२.४८ ॥  
  
तमुष्ट्रवाहनं दुष्टमन्वीयुः क्रुद्धचेतसः ।  
दानावनश्वसत्सर्वान्भीताञ्छक्तियुयुत्सया ॥ ३,२२.४९ ॥  
  
अवाकिरद्दिशो भल्लैरुल्लसत्फलशालिभिः ।  
सम्पत्करीचमूचक्रं वनं वार्भिरिवाम्बुदः ॥ ३,२२.५० ॥  
  
तेन दुःसहसत्त्वेन ताडिता बहुभिः शरैः ।  
स्तम्भितेवाभवत्सेना सम्पत्कर्याः क्षणं रणे ॥ ३,२२.५१ ॥  
  
अथ क्रोधारुणं चक्षुर्दधाना सम्पदम्बिका ।  
रणकोलाहलगजमारूढायुध्यतामुना ॥ ३,२२.५२ ॥  
  
आलोलकङ्कणक्वाणरमणीयतरः करः ।  
तस्याश्चाकृष्य कोदण्डमौर्वीमाकर्णमाहवे ॥ ३,२२.५३ ॥  
  
लघुहस्ततयापश्यन्नाकृष्टन्न च मोक्षणम् ।  
ददृशे घनुषश्चक्रं केवलं शरधारणे ॥ ३,२२.५४ ॥  
  
आश्वर्काबरसम्पर्कस्फुटप्रतिफलत्फलाः ।  
शराः सम्पत्करीचापच्युताः समदहन्नरीन् ॥ ३,२२.५५ ॥  
  
दुर्मदस्याथ तस्याश्च समभूद्युद्धमुद्धतम् ।  
अभूदन्योन्यसङ्घट्टाद्विस्फुलिङ्गशिलीमुखैः ॥ ३,२२.५६ ॥  
  
प्रथमं प्रसृतैर्बाणैः सम्पद्देवीसुरद्विषोः ।  
अन्धकारः समभवत्तिरस्कुर्वन्नहस्करम् ॥ ३,२२.५७ ॥  
  
तदन्तरे च बाणानामतिसङ्घट्टयोनयः ।  
विष्फुलिङ्गा विदधिरे दधिरे भ्रमचातुरीम् ॥ ३,२२.५८ ॥  
  
तयाधिरूढः संश्रोण्यारणकोलाहलः करी ।  
पराक्रमं बहुविधं दर्शयामास सङ्गरे ॥ ३,२२.५९ ॥  
  
करेण कतिचिद्दैत्यान्पादघातेन कांश्चन ।  
उदग्रदन्तमुसलघातैरन्यांश्च दानवान् ॥ ३,२२.६० ॥  
  
वालकाण्डहतैरन्यान्फेत्कारैरपरान्रिपून् ।  
गात्रव्यामर्द्दनैरन्यान्नखघातैस्तथापरान् ॥ ३,२२.६१ ॥  
  
पृथुमानाभिघातेन कांश्चिद्दैत्यन्व्यमर्दयत् ।  
चतुरं चरितं चक्रे सम्पद्देवीमतङ्गजः ॥ ३,२२.६२ ॥  
  
सुदुर्मदः क्रुधा रक्तो दृढेनैकेन पत्रिणा ।  
सम्पत्करीमुकुटगं मणिमेकमपाहरत् ॥ ३,२२.६३ ॥  
  
अथ क्रोधारुणदृशा तया मुक्तैः शिलीमुखैः ।  
विक्षतो वक्षसि क्षिप्रं दुर्मदो जीवितं जहौ ॥ ३,२२.६४ ॥  
  
ततः किलकिला रावं कृत्वा शक्तिचमूवरैः ।  
तत्सैनिकवरास्त्वन्ये निहता दानवोत्तमाः ॥ ३,२२.६५ ॥  
  
हतावशिष्टा दैत्यास्तु शक्तिबाणैः खिलीकृताः ।  
पलायिता रणक्षोण्याः शून्यकं पुरमाश्रयन् ॥ ३,२२.६६ ॥  
  
तद्वृत्तान्तमथाकर्ण्य सङ्क्रुद्धो दानवेश्वरः ॥ ३,२२.६७ ॥  
  
प्रचण्डेन प्रभावेण दीप्यमान इवात्मनि ।  
स पस्पर्श नियुद्धाय खड्गमुग्रविलोचनः ।  
कुटिलाक्षं निकटगं बभाषे पृतनापतिम् ॥ ३,२२.६८ ॥  
  
कथं सा दुष्टवनिता दुर्मदं बलशालिनम् ।  
निपातितवती युद्धे कष्ट एव विधेः क्रमः ॥ ३,२२.६९ ॥  
  
न सुरेषु न यक्षेषु नोरगेन्द्रेषु यद्बलम् ।  
अभूत्प्रतिहतं सोऽपि दुर्मदोऽबलया हतः ॥ ३,२२.७० ॥  
  
तां दुष्टवनितां जेतुमाक्रष्टुं च कचं हठात् ।  
सेनापतिं कुरण्डाख्यं प्रेषयाहवदुर्मदम् ॥ ३,२२.७१ ॥  
  
एति सम्प्रोषितस्तेन कुटिलाक्षो महापलम् ।  
कुरण्डं चण्डदोर्द्दण्डमाजुहाव प्रभोः पुरः ॥ ३,२२.७२ ॥  
  
स कुरण्डः समागत्य प्रणाम स्वामिनेऽदिशत् ।  
उवाच कुटिलाक्षस्तं गच्छ सज्जय सैनिकान् ॥ ३,२२.७३ ॥  
  
मायायां चतुरोऽसि त्वं चित्रयुद्धविशारद ।  
कूटयुद्धे च निपुणस्तां स्त्रियं परिमर्दय ॥ ३,२२.७४ ॥  
  
इति स्वामिपुरस्तेन कुटिलाक्षेण देशितः ।  
निर्जगाम पुरात्तूर्णं कुरण्डश्चण्डविक्रमः ॥ ३,२२.७५ ॥  
  
विंशत्यक्षौहिणीभिश्च समन्तात्परिवारितः ।  
मर्दयन्स महीगोलं हस्तिवाजिपदातिभिः ।  
दुर्मदस्याग्रजश्चण्डः कुरण्डः समरं ययौ ॥ ३,२२.७६ ॥  
  
दूलीभिस्तुमुलीकुर्वन्दिगन्तं धीरमानसः ।  
शोकरोषग्रहग्रस्तो जवनाश्वगतो ययौ ॥ ३,२२.७७ ॥  
  
शार्ङ्गं धनुः समादाय घोरटङ्कारमुत्स्वनम् ।  
ववर्ष शरधारभिः सम्पत्कर्या महाचमूम् ॥ ३,२२.७८ ॥  
  
पापे मदनुजं हत्वा दुर्मदं युद्धदुर्मदम् ।  
वृथा वहसि विक्रान्तिलवलेशं महामदम् ॥ ३,२२.७९ ॥  
  
इदानीं चैव भवतीमेतैर्नाराचमण्डलैः ।  
अन्तकस्य पुरीमत्र प्रापयिष्यामि पश्य माम् ॥ ३,२२.८० ॥  
  
अतिहृद्यमतिस्वादु त्वद्वपुर्बिलनिर्गतम् ।  
अपूर्वमङ्गनारक्तं पिबन्तु रणपूतनाः ॥ ३,२२.८१ ॥  
  
ममानुजवधोत्थस्य प्रत्यवायस्य तत्फलम् ।  
अधुना भोक्ष्यसे दुष्टे पश्य मे भुजयोर्बलम् ॥ ३,२२.८२ ॥  
  
इति सन्तर्जयन्सम्पत्करीं करिवरस्थिताम् ।  
सैन्यं प्रोत्साहयामास शक्तिसेनाविमर्दने ॥ ३,२२.८३ ॥  
  
अथ तां पृतनां चण्डी कुरण्डस्य महौजसः ।  
विमर्दयितुमुद्युक्ता स्वसैन्यं प्रोदसीसहत् ॥ ३,२२.८४ ॥  
  
अपुर्वाहवसञ्जातकौतुकाथ जगाद ताम् ।  
अश्वरूढा समागत्य सस्नेहार्द्रमिदं वचः ॥ ३,२२.८५ ॥  
  
सखि सम्पत्करि प्रीत्या मम वाणी निशम्यतम् ।  
अस्य युद्धमिदं देहि मम कर्तुं गुणोत्तरम् ॥ ३,२२.८६ ॥  
  
क्षणं सहस्व समरे मयैवैष नियोत्स्यते ।  
याचितासि सखित्वेन नात्र संशयमाचर ॥ ३,२२.८७ ॥  
  
इति तस्या वचः श्रुत्वा सम्पद्देव्या शुचिस्मिता ।  
निवर्तयामास चमूङ्कुरुण्डाभिमुखोत्थिताम् ॥ ३,२२.८८ ॥  
  
अथ बालार्कवर्णाभिः शक्तिभिः समधिष्ठिताः ।  
तरङ्गा इव सैन्याब्धेस्तुरङ्गा वातरंहसः ॥ ३,२२.८९ ॥  
  
खरैः खुरपुटैः क्षोणीमुल्लिखन्तो मुहुर्मुहुः ।  
पेतुरेकप्रवाहेण कुरण्डस्य चमूमुखे ॥ ३,२२.९० ॥  
  
वल्गाविभागकृत्येषु संवर्तनविवर्तने ।  
घतिभेदेषु चारेषु पञ्चधा खुरपातने ॥ ३,२२.९१ ॥  
  
प्रोत्साहने च सञ्ज्ञाभिः करपादाग्रयोनिभिः ।  
चतुराभिस्तुरङ्गस्य हृदयज्ञाभिराहवे ॥ ३,२२.९२ ॥  
  
अश्वारूढाम्बिकासैन्यशक्तिभिः सह दानवाः ।  
प्रोत्साहिताः कुरण्डेन समयुध्यन्त दुर्मदाः ॥ ३,२२.९३ ॥  
  
एवं प्रवृत्ते समरे शक्तीनां च सुरद्विषाम् ।  
अपराजितनामानं हयमारुह्य वेगिनम् ।  
अभ्यद्रवद्दुराचारमश्वारूढाः कुरण्डकम् ॥ ३,२२.९४ ॥  
  
प्रचलद्वेणिसुभगा शरच्चन्द्रकलोज्ज्वला ।  
सन्ध्यानुरक्तशीतांशुमण्डलीसुन्दरानना ॥ ३,२२.९५ ॥  
  
स्मयमानेव समरे गृहीतमणिकार्मुका ।  
अवाकिरच्छरासारैः कुरण्डं तुरगानना ॥ ३,२२.९६ ॥  
  
तुरगारूढयोत्क्षिप्ताः समाक्रामन्दिगन्तरान् ।  
दिशो दश व्यानशिरे रुक्मपुङ्खाः शिलीमुखाः ॥ ३,२२.९७ ॥  
  
दुर्मदस्याग्रजः क्रुद्धः कुरण्डश्चण्डविक्रमः ।  
विशिखैः शार्ङ्गनिष्ठ्यूतैरश्वारूढा मवाकिरत् ॥ ३,२२.९८ ॥  
  
चण्डैः खुरपुटैः सैन्यं खण्डयन्नतिवेगतः ।  
अश्वारूढातुरङ्गोऽपि मर्दयामास दानवान् ॥ ३,२२.९९ ॥  
  
तस्या हेषारवाद्दूरमुत्पाताम्बुधिनिःस्वनः ।  
अमूर्च्छयन्ननेकानि तस्यानीतानि वैरिणः ॥ ३,२२.१०० ॥  
  
इतस्ततः प्रचलितैर्दैत्यचक्रे हयासना ।  
निजं पाशायुधं दिव्यं मुमोच ज्वलिताकृति ॥ ३,२२.१०१ ॥  
  
तस्मात्पाशात्कोटिशोऽन्ये पाशा भुजगभीषणाः ।  
समस्तमपि तत्सैन्यं बद्ध्वाबद्ध्वा व्यमूर्छयन् ॥ ३,२२.१०२ ॥  
  
थ सैनिकबन्धेन क्रुद्धः स च कुरण्डकः ।  
सरेणैकेन चिच्छेद तस्या मणिधनुर्गुणम् ॥ ३,२२.१०३ ॥  
  
छिन्नमौर्वि धनुस्त्यक्त्वा भृशङ्क्रुद्धा हयासना ।  
अङ्कुशं पातयामास तस्य वक्षसि दुर्मतेः ॥ ३,२२.१०४ ॥  
  
तेनाङ्कुशेन ज्वलता पीतजीवितशोणितः ।  
कुरण्डो न्यपतद्भूमौ वज्ररुग्ण इव द्रुमः ॥ ३,२२.१०५ ॥  
  
तदङ्कुशविनिष्ठ्यूताः पुतनाः काश्चिदुद्भटाः ।  
तत्सैन्यं पाशनिष्यन्दं भक्षयित्वा क्षयं गताः ॥ ३,२२.१०६ ॥  
  
इत्थं कुरुण्डे निहते विंशत्यक्षौहिणीपतौ ।  
हतावशिष्टास्ते दैत्याः प्रपलायन्त वै द्रुतम् ॥ ३,२२.१०७ ॥  
  
कुरण्डं सानुजं युद्धे शक्तिसैन्यैर्निपातितम् ।  
श्रुत्वा शून्यकनाथोऽपि निशश्वास भुजङ्गवत् ॥ ३,२२.१०८ ॥  
  
इति श्रीब्रह्माण्डमहापुराणे उत्तरभागे हयग्रीवागस्त्यसंवादे ललितोपाख्याने दुर्मदकुरण्डवधो नाम द्वाविंशोऽध्यायः