+++
title = "०५९"

+++
  
तयोः प्रवृत्तयोर् एवं  
कृष्णस्य च बलस्य च ।  
वने विचरतोर् मासौ  
व्यतियातौ स्म वार्षिकौ ॥ ह्व्_५९।१ ॥  
व्रजम् आजग्मतुस् तौ तु  
व्रजे शुश्रुवतुस् तदा ।  
प्राप्तं शक्रमहं वीरौ  
गोपांश् चोत्सवलालसान् ॥ ह्व्_५९।२ ॥  
कौतूहलाद् इदं वाक्यं  
कृष्णः प्रोवाच तत्र वै ।  
को ऽयं शक्रमहो नाम  
येन वो हर्ष आगतः ॥ ह्व्_५९।३ ॥  
तत्र वृद्धतमस् त्व् एको  
गोपो वाक्यम् उवाच ह ।  
श्रूयतां तात शक्रस्य  
यदर्थं मह इष्यते ॥ ह्व्_५९।४ ॥  
देवानाम् ईश्वरः शक्रो  
मेघानां चारिसूदन ।  
तस्य चायं क्रतुः कृष्ण  
लोकपालस्य शाश्वतः ॥ ह्व्_५९।५ ॥  
तेन सञ्चोदिता मेघास्  
तस्यायुधविभूषिताः ।  
तस्यैवाज्ञाकराः सस्यं  
जनयन्ति नवाम्बुभिः ॥ ह्व्_५९।६ ॥  
मेघस्य पयसो दाता  
पुरुहूतः पुरन्दरः ।  
सम्प्रहृष्टः स भगवान्  
प्रीणयत्य् अखिलं जगत् ॥ ह्व्_५९।७ ॥  
तेन सम्पादितं सस्यं  
वयम् अन्ये च मानवाः ।  
वर्तयामोपभुज्जानास्  
तर्पयामश् च देवताः ॥ ह्व्_५९।८ ॥  
देवो वर्षति लोकेषु  
ततः सस्यं प्रवर्तते ।  
पृथिव्यां तर्पितायां च  
सामृतं लक्ष्यते जगत् ॥ ह्व्_५९।९ ॥  
क्षीरवत्य इमा गावो  
वत्सवत्यश् च निर्वृताः ।  
तेन संवर्धिता गावस्  
तृणैः पुष्टाः सपुङ्गवाः ॥ ह्व्_५९।१० ॥  
नासस्या नातृणा गावो  
न बुभुक्षार्दितो जनः ।  
दृश्यते यत्र दृश्यन्ते  
वृष्टिमन्तो बलाहकाः ॥ ह्व्_५९।११ ॥  
दुदोह सवितुर् गा वै  
शक्रो दिव्याः पयस्वलाः ।  
ताः क्षरन्ति नवं क्षीरं  
मेध्यं मेघौघधारितम् ॥ ह्व्_५९।१२ ॥  
वाय्वीरितं तु मेघेषु  
करोति निनदं महत् ।  
जवेनावर्जितं चैव  
गर्जतीति जना विदुः ॥ ह्व्_५९।१३ ॥  
तस्य चैवोह्यमानस्य  
वातयुक्तैर् बलाहकैः ।  
वज्राशनिसमाः शब्दा  
भवन्त्य् अगमभेदिनः ॥ ह्व्_५९।१४ ॥  
+++([क्: फ़ोर् १४cd, द्६ सुब्स्त्।: :क्])+++  
वज्राशनिसमाञ् शब्दान्  
गर्जन्तो गगने स्थिताः । *ह्व्_५९।१४*६९२ ।  
तज् जलं वज्रनिष्पेषैर्  
विमुञ्चति नभोगतम् ।  
बहुभिः कामगैर् मेघैः  
शक्रो भृत्यैर् इवेश्वरः ॥ ह्व्_५९।१५ ॥  
क्वचिद् दुर्दिनसङ्काशैः  
क्वचिच् छन्नाभ्रसंस्थितैः ।  
क्वचिच् छीकरमुक्ताभं  
कुर्वद्भिर् गगनं घनैः ॥ ह्व्_५९।१६ ॥  
+++([क्: Ñ२।३,व्,ब्,द्२।३,त्३ ins. after १६अब्; द्स् after १६: :क्])+++  
क्वचिद्भिन्नाञ्जनाकारैः  
क्वचिच्छीकरवर्षिभिः । *ह्व्_५९।१६*६९३:१ ।  
मण्डयत्य् एव देवेन्द्रो  
विश्वम् एव नभो घनैः । *ह्व्_५९।१६*६९३:२ ।  
एवम् एतत् पयो दुग्धं  
गोभिः सूर्यस्य वारिदः ।  
पर्जन्यः सर्वलोकानां  
भवाय भुवि वर्षति ॥ ह्व्_५९।१७ ॥  
+++([क्: after १७, क्,Ñ२।३,व्,ब्,द् (एxचेप्त् द्६,),त्३ ins.: :क्])+++  
यस्मात् प्रावृड् इयं कृष्ण  
शक्रस्य भुवि भाविनी । *ह्व्_५९।१७*६९४ ।  
तस्मात् प्रावृषि राजानः  
सर्वे शक्रं मुदा युताः ।  
महैः सुरेशम् अर्चन्ति  
वयम् अन्ये च मानवाः ॥ ह्व्_५९।१८ ॥  
गोपवृद्धस्य वचनं  
श्रुत्वा शक्रपरिग्रहे ।  
प्रभावज्ञो ऽपि शक्रस्य  
वाक्यं दामोदरो ऽब्रवीत् ॥ ह्व्_५९।१९ ॥  
वयं वनचरा गोप  
गोपा गोधनजीविनः ।  
गावो ऽस्मद्दैवतं विद्धि  
गिरयश् च वनानि च ॥ ह्व्_५९।२० ॥  
कर्षकाणां कृषिर् वृत्तिः  
पण्यं विपणिजीविनाम् ।  
अस्माकं गौः परा वृत्तिर्  
एतत् त्रैविध्यम् उच्यते ॥  
विद्यया यो यया युक्तस्  
तस्य सा दैवतं परम् ॥ ह्व्_५९।२१ ॥  
+++([क्: after २१, Ñ२।३ व् ब्१।२ द्न् द्स् त्३।४ ins.: :क्])+++  
सैव पूज्यार्चनीया च  
सैव तस्योपकारिणी । *ह्व्_५९।२१*६९५ ।  
यो ऽन्यस्य फलम् अश्नानः  
करोत्य् अन्यस्य सत्क्रियाम् ।  
द्वाव् अनर्थौ स लभते  
प्रेत्य चेह च मानवः ॥ ह्व्_५९।२२ ॥  
कृष्यन्ताः प्रथिताः सीमाः  
सीमान्तं श्रूयते वनम् ।  
वनान्ता गिरयः सर्वे  
सा चास्माकं गतिर् ध्रुवा ॥ ह्व्_५९।२३ ॥  
श्रूयन्ते गिरयश् चापि  
वने ऽस्मिन् कामरूपिणः ।  
प्रविश्य तास् तास् तनवो  
रमन्ते स्वेषु सानुषु ॥ ह्व्_५९।२४ ॥  
भूत्वा केसरिणः सिंहा  
व्याघ्राश् च नखिनां वराः ।  
वनानि स्वानि रक्षन्ति  
त्रासयन्तो द्रुमच्छिदः ॥ ह्व्_५९।२५ ॥  
यदा चैषां विकुर्वन्ति  
ते वनालयजीविनः ।  
घ्नन्ति तान् एव दुर्वृत्तान्  
पौरुषादेन कर्मणा ॥ ह्व्_५९।२६ ॥  
मन्त्रयज्ञपरा विप्राः  
सीतायज्ञाश् च कर्षकाः ।  
गिरियज्ञा वयं गोपा  
इज्यो ऽस्माभिर् गिरिर् वने ॥ ह्व्_५९।२७ ॥  
तन् मह्यं रोचते गोपा  
गिरियज्ञं वयं वने ।  
कुर्मः कृत्वा सुखं स्थानं  
पादपे वाथ वा गिरौ ॥ ह्व्_५९।२८ ॥  
तत्र हत्वा पशून् मेध्यान्  
वितत्यायतने कृते ।  
सर्वघोषस्य सन्दोहः  
क्रियतां किं विचार्यते ॥ ह्व्_५९।२९ ॥  
तं शरत्कुसुमापीडाः  
परिवार्य प्रदक्षिणम् ।  
गावो गिरिवरं सर्वास्  
ततो यान्तु वनं पुनः ॥ ह्व्_५९।३० ॥  
प्राप्ता किलेयं हि गवां  
स्वादुवीर्यतृणा गुणैः ।  
शरत्प्रमुदिता रम्या  
गतमेघजलाशया ॥ ह्व्_५९।३१ ॥  
प्रियकैः पुष्पितैर् गौरं  
श्यामं बाणवनैः क्वचित् ।  
कठोरतृणम् आभाति  
निर्मयूररुतं वनम् ॥ ह्व्_५९।३२ ॥  
विमला विजला व्योम्नि  
विबलाका विविद्युतः ।  
विवर्तन्ते जलधरा  
विमदा इव कुञ्जराः ॥ ह्व्_५९।३३ ॥  
पटुना मेघवातेन  
वार्षिकेणावकम्पिताः ।  
पर्णोत्करघनाः सर्वे  
प्रसादं यान्ति पादपाः ॥ ह्व्_५९।३४ ॥  
+++([क्: फ़ोर् ३४, त्२ सुब्स्त्।: :क्])+++  
विना च मेघनादेन  
निर्मयूररुतं वनम् । *ह्व्_५९।३४*६९६:१ ।  
नद्यो बहुविधाकारा  
जलं स्वच्छं वहन्ति च । *ह्व्_५९।३४*६९६:२ ।  
सितवर्णाम्बुदोष्णीषं  
हंसचामरवीजितम् ।  
पूर्णचन्द्रामलच्छत्रं  
साभिषेकम् इवाम्बरम् ॥ ह्व्_५९।३५ ॥  
हंसैर् विहसितानीव  
सुमुत्कुष्टानि सारसैः ।  
सर्वाणि तनुतां यान्ति  
जलानि जलदक्षये ॥ ह्व्_५९।३६ ॥  
चक्रवाकस्तनतटाः  
पुलिनश्रोणिमण्डलाः ।  
हंसलक्षणहासिन्यः  
पतिं यान्ति समुद्रगाः ॥ ह्व्_५९।३७ ॥  
कुमुदोत्फुल्लम् उदकं  
ताराभिश् चत्रम् अम्बरम् ।  
समम् अभ्युत्स्मयन्तीव  
शर्वरीष्व् इतरेतरम् ॥ ह्व्_५९।३८ ॥  
मत्तक्रौञ्चावघुष्टेषु  
कलमापक्वपाण्डुषु ।  
निर्विष्टरमणीयेषु  
वनेषु रमते मनः ॥ ह्व्_५९।३९ ॥  
पुष्करिण्यस् तडागानि  
वाप्यश् च विकचोत्पलाः ।  
केदाराः सरितश् चैव  
सरांसि च श्रियाज्वलन् ॥ ह्व्_५९।४० ॥  
पङ्कजानि च पद्मानि  
तथान्यानि सितानि च ।  
+++([क्: फ़ोर् ४१अब्, ग्३-५ सुब्स्त्।: :क्])+++  
श्रिया ज्वलत्पङ्कजानि  
ताम्राणि च सितानि च । *ह्व्_५९।४१*६९७ ।  
उत्पलानि च नीलानि  
भेजिरे वारिजां श्रियम् ॥ ह्व्_५९।४१ ॥  
मदं जहुः सितापाङ्गा  
मन्दं ववृधिरे ऽनिलाः ।  
अभवद् व्यभ्रमाकाशम्  
अभूच् च निभृतो र्णवः ॥ ह्व्_५९।४२ ॥  
ऋतुपर्यायशिथिलैर्  
वृत्तनृत्तसमुज्झितैः ।  
मयूराङ्गरुहैर् भूमिर्  
बहुनेत्रेव लक्ष्यते ॥ ह्व्_५९।४३ ॥  
स्वपङ्कमलिनैस् तीरैः  
काशपुष्पलताकुलैः ।  
हंससारसविन्यासैर्  
यमुना याति संयता ॥ ह्व्_५९।४४ ॥  
कलमापक्वसस्येषु  
केदारेषु वनेषु च ।  
सस्यादा जलजादाश् च  
मत्ता विरुरुवुः खगाः ॥ ह्व्_५९।४५ ॥  
सिषिचुर् यानि जलदा  
जलेन जलदागमे ।  
तानि शष्पाण्य् अबालानि  
कठिनत्वं गतानि वै ॥ ह्व्_५९।४६ ॥  
त्यक्त्वा मेघमयं वासः  
शरद्गुणविदीपितः ।  
एष वीतमले व्योम्नि  
हृष्टो वसति चन्द्रमाः ॥ ह्व्_५९।४७ ॥  
क्षीरिण्यो द्विगुणं गावः  
प्रमत्ता द्विगुणं वृषाः ।  
वनानां द्विगुणा लक्ष्मीः  
सस्यैर् गुणवती मही ॥ ह्व्_५९।४८ ॥  
ज्योतींषि घनमुक्तानि  
पद्मवन्ति जलानि च ।  
मनांसि च मनुष्याणां  
प्रसादम् उपयान्ति वै ॥ ह्व्_५९।४९ ॥  
असृजत् सविता व्योम्नि  
निर्मुक्तजलदे भृशम् ।  
शरत्प्रज्वलितं तेजस्  
तीक्ष्णरश्मिर् विशोषयन् ॥ ह्व्_५९।५० ॥  
नीराजयित्वा सैन्यानि  
निर्यान्ति विजिगीषवः ।  
अन्योन्यराष्ट्राभिमुखाः  
पार्थिवाः पृथिवीक्षितः ॥ ह्व्_५९।५१ ॥  
बन्धुजीवाभिताम्रासु  
बद्धपङ्कवतीषु च ।  
मनस् तिष्ठति कान्तासु  
चित्रासु वनराजिषु ॥ ह्व्_५९।५२ ॥  
वनेषु च विराजन्ते  
पादपा वनशोभिनः ।  
असनाह् सप्तपर्णाश् च  
कोविदाराश् च पुष्पिताः ॥ ह्व्_५९।५३ ॥  
इषुसाह्वा निकुम्भाश् च  
प्रियकाः स्वर्णकास् तथा ।  
+++([क्: फ़ोर् ५४अब्, द्६ त्१।२ ग् म् सुब्स्त्।: :क्])+++  
इक्षुसस्या निकुप्याश् च  
प्रियङ्गुश् च विशेषतः । *ह्व्_५९।५४अब्*६९८ ।  
सृमराः पिचुकाश् चैव  
केतक्यश् च समन्ततः ॥ ह्व्_५९।५४ ॥  
व्रजेपु च विशेषेण  
गर्गरोद्गारहासिषु ।  
शरत्प्रकाशयोषेव  
गोष्ठेष्व् अटति रूपिणी ॥ ह्व्_५९।५५ ॥  
नूनं त्रिदशलोकस्थं  
मेघकालसुखोषितम् ।  
पतत्रिकेतनं देवं  
बोधयन्ति दिवौकसः ॥ ह्व्_५९।५६ ॥  
शरद्य् एवं सुसस्यायां  
प्राप्तायां प्रावृषः क्षये ।  
+++([क्: व्३,ब्१ ins. after ५७अब्; व्२,द्२-५ after ५६अब्; द्न्,द्स्२ after ५३: :क्])+++  
नीलचन्द्रार्कवर्णैश् च  
रचितं बहुभिर् द्विजैः । *ह्व्_५९।५७*६९९:१ ।  
फलैः प्रवालैश् च घनम्  
इन्द्रचापघनोपमम् । *ह्व्_५९।५७*६९९:२ ।  
भवनाकारविटपं  
लतापरम् अमण्डितम् । *ह्व्_५९।५७*६९९:३ ।  
विशालमूलावनतं  
पवनाभोगमण्डितम् । *ह्व्_५९।५७*६९९:४ ।  
अर्चयाम गिरिं देवं  
गाश् चैव सविशेषतः ॥ ह्व्_५९।५७ ॥  
सावतंसैर् विषाणैश् च  
बर्हापीडैश् च दंशितैः ।  
घण्टाभिश् च प्रलम्बाभिः  
पुष्पैः शारदिकैस् तथा ॥ ह्व्_५९।५८ ॥  
शिवाय गावः पूज्यन्तां  
गिरियज्ञः प्रवर्तताम् ।  
पूज्यन्तां त्रिदशैः शक्रो  
गिरिर् अस्माभिर् इज्यताम् ॥ ह्व्_५९।५९ ॥  
कारिष्यामि गोयज्ञं  
बलाद् अपि न संशयः ।  
यदास्ति मयि वः प्रीतिर्  
यदि वा सुहृदो वयम् ॥ ह्व्_५९।६० ॥  
गावो हि पूज्याः सततं  
सर्वेषां नात्र संशयः ।  
स्यात् तु साम्ना भवेत् प्रीतिर्  
भवतां वैभवाय च ॥  
तत एतन् मम वचः  
क्रियताम् अविचारितम् ॥ ह्व्_५९।६१ ॥  
    
  
