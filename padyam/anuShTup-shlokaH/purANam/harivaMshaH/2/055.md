+++
title = "०५५"

+++


    
{वैशम्पायन उवाच}  
कदाचित् तु तदा कृष्णो  
विना सङ्कर्षणं गुरुम् ।  
चचार तद्वनवरं  
कामरूपी वराननः ॥ ह्व्_५५।१ ॥  
काकपक्षधरः श्रीमाञ्  
श्यामः पद्मदलेक्षणः ।  
श्रीवत्सेनोरसा युक्तः  
शशाङ्क इव लक्ष्मणा ॥ ह्व्_५५।२ ॥  
साङ्गदेनाग्रपादेन  
पङ्कजोद्भिन्नवर्चसा ।  
सुकुमाराभिताम्रेण  
क्रान्तविक्रान्तगामिना ॥ ह्व्_५५।३ ॥  
पीते प्रीतिकरे नॄणां  
पद्मकिञ्जल्कसप्रभे ।  
सूक्ष्मे वसानो वसने  
ससन्ध्य इव तोयदः ॥ ह्व्_५५।४ ॥  
वन्यव्यापारयुक्ताभ्यां  
व्यग्राभ्यां दण्डरज्जुभिः ।  
भुजाभ्यां साधुवृत्ताभ्यां  
पूजिताभ्यां दिवौकसैः ॥ ह्व्_५५।५ ॥  
सदृशं पुण्डरीकस्य  
गन्धेन कमलस्य च ।  
रराज तस्य तद्बाल्ये  
रुचिरोष्ठपुटं मुखम् ॥ ह्व्_५५।६ ॥  
शिखाभिस् तस्य मुक्ताभी  
रराज मुखपङ्कजम् ।  
वृत्तं षट्पदपङ्क्तीभिर्  
यथा स्यात् पद्ममण्डलम् ॥ ह्व्_५५।७ ॥  
तस्यार्जुनकदम्बाढ्या  
नीपकन्दलमालिनी ।  
रराज माला शिरसि  
नक्षत्राणां यथा दिवि ॥ ह्व्_५५।८ ॥  
स तया मालया वीरः  
शुशुभे सर्वपुष्पया ।  
मेघकालाम्बुदश्यामो  
नभस्य इव मूर्तिमान् ॥ ह्व्_५५।९ ॥  
एकेनामलपत्रेण  
कण्ठसूत्रावलम्बिना ।  
रराज बर्हिपत्रेण  
मन्दमारुतकम्पिना ॥ ह्व्_५५।१० ॥  
क्वचिद् गायन् क्वचित् क्रीडंश्  
चञ्चूर्यंश् च क्वचित् क्वचित् ।  
पर्णवाद्यं श्रुतिसुखं  
वादयानः क्वचिद् वने ॥ ह्व्_५५।११ ॥  
गोपवेणुं सुमधुरं  
कामात् तम् अपि वादयन् ।  
प्रह्लादनार्थं च गवां  
क्वचिद् वनगतो युवा ॥  
गोकुले ऽम्बुधरश्यामश्  
चचार द्युतिमान् प्रभुः ॥ ह्व्_५५।१२ ॥  
+++([क्: after १२, श्१ ins.: :क्])+++  
गोवर्धनस्य च गिरेः  
पर्णवाद्यं श्रुतेः सुखम् । *ह्व्_५५।१२*६६९ ।  
रेमे च तत्र रम्यासु  
चित्रासु वनराजिषु ।  
मयूररवघुष्टासु  
मदनोद्दीपनीषु च ॥  
मेघनादप्रतिव्यूहैर्  
नादितासु समन्ततः ॥ ह्व्_५५।१३ ॥  
शाड्वलच्छन्नमार्गासु  
शिलीन्ध्राभरणासु च ।  
कन्दलामलदन्तीषु  
स्रवन्तीषु नवं जलम् ॥ ह्व्_५५।१४ ॥  
केसराणां नवैर् गन्धैर्  
मदनिःश्वसितोपमैः ।  
अभीक्ष्णं निःश्वसन्तीषु  
योषित्स्व् इव समन्ततः ॥ ह्व्_५५।१५ ॥  
सेव्यमानो नवैर् वातैर्  
द्रुमसङ्घातनिःसृतैः ।  
तासु कृष्णो मुदं लेभे  
सौम्यासु वनराजिषु ॥ ह्व्_५५।१६ ॥  
स कदाचिद् वने तस्मिन्  
गोभिः सह परिव्रजन् ।  
ददर्श विपुलोदग्रं  
शाखिनं शाखिनां वरम् ॥ ह्व्_५५।१७ ॥  
स्थितं धरण्यां मेघाभं  
निबिडं पत्रसञ्चयैः ।  
गगनार्धोच्छ्रिताकारं  
पवनाभोगकारिणं ॥ ह्व्_५५।१८ ॥  
नीलचित्राङ्गवर्णैश् च  
सेवितं बहुभिर् द्विजैः ।  
फलैः प्रवालैश् च घनं  
सेन्द्रचापघनोपमम् ॥ ह्व्_५५।१९ ॥  
भवनाकारविटपं  
लतापुष्पसुमण्डितम् ।  
विशालमूलावततं  
पवनाम्भोदधारिणम् ॥ ह्व्_५५।२० ॥  
आधिपत्यम् इवान्येषां  
तस्य देशस्य शाखिनाम् ।  
कुर्वाणं शुभकर्माणं  
तिरो वर्षन्तम् अव्ययम् ॥ ह्व्_५५।२१ ॥  
न्यग्रोधं पर्वताकारं  
भाण्डीरं नाम नामतः ।  
दृष्ट्वा तत्र मतिं चक्रे  
निवासाय दिवा प्रभुः ॥ ह्व्_५५।२२ ॥  
स तत्र वयसा तुल्यैर्  
वत्सपालैः सहानघः ।  
रेमे वै दिवसं कृष्णः  
पुरा स्वर्गगतो यथा ॥ ह्व्_५५।२३ ॥  
+++([क्: after ५५।२३, द्२।६ स् ins. अ पस्सगे गिवेन् इन् अप्प्१३। :क्])+++  
तं क्रीडमाणं गोपालाः  
कृष्णं भाण्डीरवासिनम् ।  
रमयन्ति स्म बहवो  
वन्यैः क्रीडनकैस् तदा ॥ ह्व्_५५।२४ ॥  
अन्ये स्म परिगायन्ति  
गोपा मुदितमानसाः ।  
गोपालाः कृष्णम् एवान्ये  
गायन्ति स्म रतिप्रियाः ॥ ह्व्_५५।२५ ॥  
तेषां स गायताम् एव  
वादयामास वीर्यवान् ।  
पर्णवाद्यान्तरे वेणुं  
तुम्बीवीणां च तत्र ह ॥ ह्व्_५५।२६ ॥  
कदाचिच् चारयन्न् एव  
गाः स गोवृषभेक्षणः ।  
जगाम यमुनातीरं  
लतालङ्कृतपादपम् ॥ ह्व्_५५।२७ ॥  
तरङ्गापाङ्गकुटिलां  
वारिस्पर्शसुखानिलाम् ।  
तां च पद्मोत्पलवतीं  
ददर्श यमुनां नदीम् ॥ ह्व्_५५।२८ ॥  
सुतीर्थां स्वादुसलिलां  
ह्रदिनीं वेगगामिनीम् ।  
तोयवातोद्धतैर् वेगैर्  
अवनामितपादपाम् ॥ ह्व्_५५।२९ ॥  
हंसकारण्डवोद्घुष्टां  
सारसैश् च विनादिताम् ।  
अन्योन्यमिथुनैश् चैव  
सेवितां मिथुनेचरैः ॥ ह्व्_५५।३० ॥  
जलजैः प्राणिभिः कीर्णां  
जलजैर् भूषितां गुणैः ।  
जलजैः कुसुमैश् चित्रां  
जलजैर् हरितोदकाम् ॥ ह्व्_५५।३१ ॥  
प्रस्थितस्रोतचरणां  
पुलिनश्रोणिमण्डलाम् ।  
आवर्तनाभिगम्भीरां  
पद्मलोमानुरञ्जिताम् ॥ ह्व्_५५।३२ ॥  
ह्रदशातोदराक्रान्तां  
त्रितरङ्गवलीधराम् ।  
चक्रवाकस्तनतटां  
तीरपार्श्वायताननाम् ॥ ह्व्_५५।३३ ॥  
+++([क्: after ३३, द्स् ins.: :क्])+++  
मीनाक्षिचपलां कान्तां  
कान्तशैवलमूर्धजाम् । *ह्व्_५५।३३*६७० ।  
फेनप्रहृष्टदशनां  
प्रसन्नां हंसहासिनीम् ।  
रुचिरोत्पलपत्राक्षीं  
नतभ्रूं जलजेक्षणाम् ॥ ह्व्_५५।३४ ॥  
ह्रददीर्घललाटान्तां  
कान्तां शैवलमूर्धजाम् ।  
दीर्घस्रोतायतभुजाम्  
आभोगश्रवणायताम् ॥ ह्व्_५५।३५ ॥  
कारण्डवाकुण्डलिनीं  
श्रीमत्पङ्कजलोचनाम् ।  
काशचामीकरं वासो  
वसानां हंसलक्षणाम् ॥ ह्व्_५५।३६ ॥  
तटजाभरणोपेतां  
मीननिर्मलमखलाम् ।  
वारिप्लवप्लवक्षौमां  
सारसारावनूपुराम् ॥ ह्व्_५५।३७ ॥  
झाषनक्रानुलिप्ताङ्गीं  
कूर्मलक्षणशोभिनीम् ।  
निपानश्वापदापीडां  
नृभिः पीतपयोधराम् ॥  
श्वापदोच्छिष्टसलिलाम्  
आश्रमस्थानसङ्कुलाम् ॥ ह्व्_५५।३८ ॥  
+++([क्: after ३८, द्३।६,स् ins.: :क्])+++  
सिद्धाराध्यमहादेव+  
+सिकतालिङ्गमण्डिताम् । *ह्व्_५५।३८*६७१:१ ।  
मुनिमृत्कुण्डिकापूर+  
+समूद्भूतमहारवाम् (सिच्) । *ह्व्_५५।३८*६७१:२ ।  
सिद्धयोषित् कुचस्रस्त+  
+कुङ्कुमक्षोदपिङ्गलाम् । *ह्व्_५५।३८*६७१:३ ।  
सुतीर्थां सर्वपापघ्नीं  
नृणां तद्गतचेतसाम् । *ह्व्_५५।३८*६७१:४ ।  
तां समुद्रस्य महिषीं  
वीक्षमाणः समन्ततः ।  
चचार रुचिरं कृष्णो  
यमुनाम् उपशोभयन् ॥ ह्व्_५५।३९ ॥  
तां चरन् स नदीं श्रेष्ठां  
ददर्श ह्रदम् उत्तमम् ।  
दीर्घं योजनविस्तारं  
दुस्तरं त्रिदशैर् अपि ॥ ह्व्_५५।४० ॥  
गम्भीरम् अक्षोभ्यजलं  
निष्कम्पम् इव सागरम् ।  
तोयपैः श्वापदैस् त्यक्तं  
शून्यं तोयचरैः खगैः ॥ ह्व्_५५।४१ ॥  
अगाधेनाम्भसा पूर्णं  
मेघपूर्णम् इवाम्बरम् ।  
दुःखोपसर्प्यं तीरेषु  
ससर्पैर् विपुलैर् बिलैः ॥ ह्व्_५५।४२ ॥  
विषारणिगतस्याग्नेर्  
धूमेन परिवेष्टितम् ॥ ह्व्_५५।४३ ॥  
उपभोगैः परित्यक्तं  
सद्भिस् त्रिषवणार्थिभिः ।  
आकाशाद् अप्य् असञ्चार्यं  
खगैर् आकाशगोचरैः ॥ ह्व्_५५।४४ ॥  
तृणेष्व् अपि पतत्स्व् अप्सु  
ज्वलन्तम् इव तेजसा ।  
समन्ताद् योजनंसाग्रं  
तीरेष्व् अपि दुरासदम् ॥ ह्व्_५५।४५ ॥  
विषानलेन घोरेण  
ज्वालाप्रज्वलितं ह्रदम् ।  
वज्रस्योत्तरतस् तस्य  
क्रोशमात्रे निरामये ॥ ह्व्_५५।४६ ॥  
तं दृष्ट्वा चिन्तयामास  
कृष्णो वै विपुलं ह्रदम् ।  
अगाधं द्योतमानं च  
कस्येदं सुमहद् ध्रदम् ॥ ह्व्_५५।४७ ॥  
अस्मिन् स कालियो नाम  
कालाञ्जनचयोपमः ।  
उरगाधिपतिः साक्षाद्  
ध्रदे वसति दारुनः ॥ ह्व्_५५।४८ ॥  
उत्सृज्य सागरे वासं  
यो मया वाहितः पुरा ।  
भयात् पतगराजस्य  
सुपर्णस्योरगाशिनः ॥ ह्व्_५५।४९ ॥  
तेनेयं दूषिता सर्वा  
यमुना सागरङ्गमा ।  
भयात् तस्योरगपतेर्  
नायं देशो निषेव्यते ॥ ह्व्_५५।५० ॥  
तद् इदं दारुणाकारम्  
अरण्यं रूढशाड्वलम् ।  
सावरोहद्रुमं घोरं  
कीर्णं नानालताद्रुमैः ॥ ह्व्_५५।५१ ॥  
रक्षितं सर्पराजस्य  
सचिवैर् वनवासिभिः ।  
वनं निर्विषयाकारं  
विषान्नम् इव दुःस्पृशम् ॥  
तैर् आप्तकारिभिर् नित्यं  
सर्वतः परिरक्षितम् ॥ ह्व्_५५।५२ ॥  
शैवालमलिनैश् चापि  
वृक्षैः क्षुपलताकुलैः ।  
कर्तव्यमार्गौ भ्राजेते  
ह्रदस्यास्य तटाव् उभौ ॥ ह्व्_५५।५३ ॥  
तद् अस्य सर्पराजस्य  
कर्तव्यो निग्रहो मया ।  
यथेवं सरिदम्भोदा  
भवेच् छिवजलाशया ॥ ह्व्_५५।५४ ॥  
+++([क्: फ़ोर् ५४cd, द्३।६,त्१।२,ग्,म् सुब्स्त्।: :क्])+++  
अयं च सेव्यः कर्तव्यो  
ह्रदः शीतजलाश्रय । *ह्व्_५५।५४*६७२ ।  
    
+++([क्: after *६७२, क्२ ins.: :क्])+++  
स सङ्कर्षणं आमन्त्र्य  
केशवस् त्व् इदम् अब्रवीत् । *ह्व्_५५।५४*६७३ ।  
    
+++([क्: क्२ चोन्त्।; Ñ२।३,व्२,ब्१ ins. after ५४; व्१।३,द्२ after ५५; क्१ after the repetition of ५६अब्; क्४,द्५ after ५६अब्; द्स्२ चोन्त्। after *६७५: :क्])+++  
आत्मानम् आत्मनो वाक्यं  
प्रोवाच स प्रियंवदः । *ह्व्_५५।५४*६७४:१ ।  
इदं वनं नदी चेयं  
शरण्यम् इति मे मतिः । *ह्व्_५५।५४*६७४:२ ।  
न निसर्पन्ति दृश्यन्ते  
सत्त्वानीह महीतले । *ह्व्_५५।५४*६७४:३ ।  
व्रजोपभोग्या च शुभा  
नागे वै दमिते मया ।  
सर्वर्तुसुखसञ्चारा  
सर्वतीर्थसुखाश्रया ॥ ह्व्_५५।५५ ॥  
एतदर्थं च वासो ऽयम्  
व्रजे ऽस्मिन् गोपजन्म च ।  
अमीषाम् उत्पथस्थानां  
शासनार्थं दुरात्मनाम् ॥ ह्व्_५५।५६ ॥  
एतं कदम्बम् आरुह्य  
तद् एष शिशुलीलया ।  
विनिपत्य ह्रदे घोरे  
दमयिष्यामि कालियम् ॥ ह्व्_५५।५७ ॥  
+++([क्: after ५७, क्२,Ñ२।३,व्,ब्,द्स्,द्४।५ ins.: :क्])+++  
एवं कृते बाहुवीर्यं  
लोके ख्यातिं गमिष्यति । *ह्व्_५५।५७*६७५ ।  
    
+++([क्: after *६७५, द्स्२ चोन्त्। *६७४; wहिले द्३।६,स्(एxचेप्त् त्३।४) ins. after ५७: :क्])+++  
मम ज्पादतलस्पर्शाद्  
दीर्घजीवी भवेद् अयम् । *ह्व्_५५।५७*६७६:१ ।  
कदम्बः पुष्पफलवान्  
समाराध्यश् च मत्प्रियैः ॥ *ह्व्_५५।५७*६७६:२ ।  
सो ऽयं कदम्बशिखरः  
सर्वप्राणिसुखावहः । *ह्व्_५५।५७*६७६:३ ।  
अद्यापि भ्राजते विष्णोः  
पादसंस्पर्शशोभया । *ह्व्_५५।५७*६७६:४ ।  
    
  
