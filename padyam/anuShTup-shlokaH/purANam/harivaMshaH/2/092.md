+++
title = "०९२"

+++


    
{वैशम्पायन उवाच}  
निहत्य नरकं भौमं  
वासवोपमविक्रमः ।  
वासवावरजो विष्णुर्  
ददर्श नरकालयम् ॥ ह्व्_९२।१ ॥  
अथार्थगृहम् आसाद्य  
नरकस्य जनार्दनः ।  
ददर्श धनम् अक्षय्यं  
रत्नानि विविधानि च ॥ ह्व्_९२।२ ॥  
मणिमुक्ताप्रवालानि  
वैदूर्यस्य च सञ्चयान् ।  
महारजतकूटानि  
तथा वज्रस्य सञ्चयान् ॥ ह्व्_९२।३ ॥  
जाम्बूनदमयान्य् अत्र  
शातकुम्भमयानि च ।  
प्रदीप्तज्वलनाभानि च  
शीतरश्मिप्रभाणि च ॥  
शयनानि महार्हाणि  
तथा सिंहासनानि च ॥ ह्व्_९२।४ ॥  
हिरण्यवर्णं रुचिरं  
शीतरश्मिसमप्रभम् ।  
ददर्श च महच् छत्रं  
वर्षमाणम् इवाम्बुदम् ॥ ह्व्_९२।५ ॥  
जातरूपस्य शुभ्रस्य  
धाराः शतसहस्रशः ।  
वरुणाद् आहृतं पूर्वं  
नरकेणेति नः श्रुतम् ॥ ह्व्_९२।६ ॥  
यादृशं तु गृहे दृष्टं  
नरकस्य धनं बहु ।  
न वै राज्ञा कुबेरेण  
न शक्रेण यमेन च ॥  
रत्नसन्निच्यस् तादृग्  
दृष्टपूर्वो न च श्रुतः ॥ ह्व्_९२।७ ॥  
हते भौमे निसुन्दे च  
हयग्रीवे च दानवे ।  
उपनिन्युस् ततस् तानि  
रत्नान्य् अन्तःपुराणि च ॥ ह्व्_९२।८ ॥  
दानवा हतशिष्टा ये  
कोशसञ्चयरक्षिणः ।  
केशवाय महार्हाणि  
यान्य् अर्हति जनार्दनः ॥ ह्व्_९२।९ ॥  
    
{दानवा ऊचुः}  
इमानि मणिरत्नानि  
विविधानि वसूनि च ।  
भीमरूपाश् च मातङ्गाः  
प्रवालविकृताङ्कुशाः ॥ ह्व्_९२।१० ॥  
हेमसूत्रमहाकक्ष्याश्  
चापतोमरशालिनः ।  
रुचिराभिः पताकाभिर्  
वसाना विविधाः कुथाः ॥ ह्व्_९२।११ ॥  
ते च विंशतिसाहस्रा  
द्विस्तावत्यः करेणवः ।  
अष्टौ शतसहस्राणि  
देशजाश् चोत्तमा हयाः ॥ ह्व्_९२।१२ ॥  
गोषु चापि कृतो यावत्  
कामस् तव जनार्दनः ।  
तावतीः प्रापयिष्यामो  
वृष्ण्यन्धकनिवेशनम् ॥ ह्व्_९२।१३ ॥  
आविकानि च सूक्ष्माणि  
शयनान्य् आसनानि च ।  
कामव्याहारिणश् चैव  
पक्षिणः प्रियदर्शनाः ॥ ह्व्_९२।१४ ॥  
चन्दनागरुकाष्ठानि  
तथा कालीयकान्य् अपि ।  
वसु यत् त्रिषु लोकेषु  
धर्मेणाधिगतं त्वया ॥  
प्रापयिष्याम तत् सर्वं  
वृष्ण्यन्धकनिवेशनम् ॥ ह्व्_९२।१५ ॥  
देवगन्धर्वरत्नानि  
पन्नगानां च यद् वसु ।  
तानि सन्तीह सर्वाणि  
नरकस्य निवेशने ॥ ह्व्_९२।१६ ॥  
+++([क्: द्६ स् ins.: :क्])+++  
इति विज्ञापितस् तैस् तु  
दानवैश् च जनार्दनः । *ह्व्_९२।१६*१०६५ ।  
    
+++([क्: न्२ ins. after १६ अन् अद्द्ल्। चोलोफोन्। :क्])+++  
स तत् सर्वं हृषीकेशः  
प्रतिगृह्य परीक्ष्य च ।  
सर्वम् आहारयामास  
दानवैर् द्वारकां पुरीम् ॥ ह्व्_९२।१७ ॥  
ततस् तद् वारुणं छत्रं  
स्वयम् उत्क्षिप्य माधवः ।  
हिरण्यवर्षं वर्षन्तम्  
आरुरोह विहङ्गतम् ॥ ह्व्_९२।१८ ॥  
गरुडं पततां श्रेष्ठं  
मूर्तिमन्तम् इवाम्बुदम् ।  
ततो ऽभ्ययाद् गिरिश्रेष्ठम्  
अभितो मणिपर्वतम् ॥ ह्व्_९२।१९ ॥  
तत्र पुण्या ववुर् वाता ह्य्  
अभवंश् चामलाः प्रभाः ।  
मणीनां हेमवर्णानाम्  
अभिभूय दिवाकरम् ॥ ह्व्_९२।२० ॥  
तत्र वैदूर्यवर्णानि  
ददर्श मधुसूदनः ।  
सतोरणपताकानि  
द्वाराणि शयनानि च ॥ ह्व्_९२।२१ ॥  
विद्युद्ग्रथितमेघाभः  
प्रबभौ मणिपर्वतः ।  
हेमचित्रविमानैश् च  
प्रासादैर् उपशोभितः ॥ ह्व्_९२।२२ ॥  
तत्र ता वरहेमाभा  
ददर्श मधुसूदनः ।  
गन्धर्वासुरमुख्यानां  
प्रिया दुहितरस् तथा ॥ ह्व्_९२।२३ ॥  
ददर्श पृथुलश्रोणीः  
संरुद्धा गिरिकन्दरे ।  
नरकेण समानीता  
रक्ष्यमाणाः समन्ततः ॥ ह्व्_९२।२४ ॥  
त्रिविष्टपसमे देशे  
तिष्ठन्तम् अपराजितम् ।  
निवसन्त्यो यथा देव्यः  
सुखिन्यः कामवर्जिताः ॥ ह्व्_९२।२५ ॥  
परिवव्रुर् महाबाहुम्  
एकवेणीधराः स्त्रियः ।  
सर्वाः काषायवासिन्यः  
सर्वाश् च नियतेन्द्रियाः ॥ ह्व्_९२।२६ ॥  
व्रतोपवासतन्वङ्ग्यः  
काङ्क्षन्त्यः कृष्णदर्शनम् ।  
समेत्य यदुसिंहस्य  
सर्वाश् चक्रुः स्त्रियो ऽञ्जलीन् ॥ ह्व्_९२।२७ ॥  
नरकं निहतं ज्ञात्वा  
मुरं चैव महासुरम् ।  
हयग्रीवं निसुन्दं च  
ताः कृष्णं पर्यवारयन् ॥ ह्व्_९२।२८ ॥  
ते चासां रक्षिणो वृद्धा  
दानवा यदुनन्दनम् ।  
कृताञ्जलिपुटाः सर्वे  
प्रणिपेतुर् वयोधिकाः ॥ ह्व्_९२।२९ ॥  
तासां परमनारीणाम्  
ऋषभाक्षं निरीक्ष्य तम् ।  
सर्वासाम् एव सङ्कल्पः  
पतित्वेनाभवत् ततः ॥ ह्व्_९२।३० ॥  
तस्य चन्द्रोपमं वक्त्रम्  
उदीक्ष्य नियतेन्द्रियाः ।  
सम्प्रहृष्टा महाबाहुम्  
इदं वचनम् अब्रुवन् ॥ ह्व्_९२।३१ ॥  
सत्यं बत पुरा वायुर्  
इहास्मान् वाक्यम् अब्रवीत् ।  
सर्वभूतरुतज्ञश् च  
देवर्षिर् अपि नारदः ॥ ह्व्_९२।३२ ॥  
विष्णुर् नारायणो देवः  
शङ्खचक्रगदासिभृत् ।  
स भौमं नरकं हत्वा  
भर्ता च भविता हि सः ॥ ह्व्_९२।३३ ॥  
सुप्रियं बत पश्यामश्  
चिरश्रुतम् अरिन्दमम् ।  
दर्शनेन कृतार्था हि  
वयम् अद्य महात्मनः ॥ ह्व्_९२।३४ ॥  
ततस् ताः सान्त्वयामास  
प्रमदा वासवानुजः ।  
सर्वाः कमलपत्राक्षीर्  
दृष्ट्या वाचा च माधवः ॥ ह्व्_९२।३५ ॥  
यथार्हतः सान्त्वयित्वा  
समाभाष्य च केशवः ।  
यानैः किङ्करसंयुक्तैर्  
उवाह मधुसूदनः ॥ ह्व्_९२।३६ ॥  
किङ्कराणां सहस्राणां  
रक्षसां वातरंहसाम् ।  
शिबिकां वहतां तत्र  
निर्घोषः सुमहान् अभूत् ॥ ह्व्_९२।३७ ॥  
तस्य पर्वतमुख्यस्य  
शृङ्गं यत् परमार्चितम् ।  
विमलार्केन्दुसङ्काशं  
मणिकाञ्चनतोरणम् ॥ ह्व्_९२।३८ ॥  
सपक्षिगणमातङ्गं  
सव्यालमृगपन्नगम् ।  
शाखामृगगणैर् जुष्टं  
सुप्रस्तरशिलातलम् ॥ ह्व्_९२।३९ ॥  
न्यङ्कुभिश् च वराहैश् च  
रुरुभिश् च निषेवितम् ।  
सप्रपातमहासानुं  
विचित्रशिखरद्रुमम् ॥ ह्व्_९२।४० ॥  
अत्यद्भुतम् अचिन्त्यं च  
मृगवृन्दविलोडितम् ।  
जीवञ्जीवकसङ्घैश् च  
बर्हिभिश् च निनादितम् ॥ ह्व्_९२।४१ ॥  
तद् अप्य् अतिबलो विष्णुर्  
दोर्भ्याम् उत्पाट्य भास्वरम् ।  
आरोपयामास तदा  
गरुडे पक्षिणां वरे ॥ ह्व्_९२।४२ ॥  
मणिपर्वतशृङ्गं च  
सभार्यं च जनार्दनम् ।  
उवाह लीलया पक्षी  
गरुडः पततां वरः ॥ ह्व्_९२।४३ ॥  
स पक्षबलविक्षेपैर्  
महाद्रिशिखरोपमः ।  
दिक्षु सर्वासु संह्रादं  
जनयामास पक्षिराट् ॥ ह्व्_९२।४४ ॥  
आरुजन् पर्वताग्राणि  
पादपांश् च समाक्षिपन् ।  
सञ्जहार महाभ्राणि  
विजहार च कानिचित् ॥ ह्व्_९२।४५ ॥  
विषयं समतिक्रम्य  
देवयोश् चन्द्रसूर्ययोः ।  
ययौ वातजवः पक्षी  
जनार्दनवशे स्थितः ॥ ह्व्_९२।४६ ॥  
स मेरुगिरिम् आसाद्य  
देवगन्धर्वसेवितम् ।  
देवसद्मानि सर्वाणि  
ददर्श मधुसूदनः ॥ ह्व्_९२।४७ ॥  
विश्वेषां मरुतां चैव  
साध्यानां च नराधिप ।  
भ्राजमानान्य् अतिक्रामद्  
अश्विनोश् च परन्तपः ॥ ह्व्_९२।४८ ॥  
प्राप्य पुण्यकृतां लोकान्  
देवलोकम् अरिन्दमः ।  
शक्रसद्म समासाद्य  
प्रविवेश जनार्दनः ॥ ह्व्_९२।४९ ॥  
अवतीर्य स तार्क्ष्यात् तु  
ददर्श विबुधाधिपम् ।  
प्रीतश् चैवाभ्यनन्दत् तं  
देवराजः शतक्रतुः ॥ ह्व्_९२।५० ॥  
प्रदाय कुण्डले दिव्ये  
ववन्दे तं तदाच्युतः ।  
सभार्यो विबुधश्रेष्ठं  
नरश्रेष्ठो जनार्दनः ॥ ह्व्_९२।५१ ॥  
सो ऽर्चितो देवराजेन  
रत्नैश् च प्रतिपूजितः ।  
सत्यभामा च पौलोम्या  
यथावद् अभिनन्दिता ॥ ह्व्_९२।५२ ॥  
+++([क्: द्६ त्१।२।४ ग्१।३-५ म् ins.: :क्])+++  
आश्लिष्येते महाराज  
ते देव्यौ लोकविश्रुते ॥ *ह्व्_९२।५२*१०६६:१ ।  
इदं प्रोवाच पौलोमी  
सत्यभामां हरिप्रियाम् । *ह्व्_९२।५२*१०६६:२ ।  
प्रीतास्मि दर्शनाद् देवि  
किं भूयः करवाणि ते । *ह्व्_९२।५२*१०६६:३ ।  
दिष्ट्या हतो भवत्या तु  
नरको दुष्टचेतनः । *ह्व्_९२।५२*१०६६:४ ।  
इत्य् उक्ता सा तदा देवी  
कृतम् इत्य् अब्रवीच् च ताम् । *ह्व्_९२।५२*१०६६:५ ।  
वासवो वासुदेवश् च  
सहितौ जग्मतुस् ततः ।  
अदित्या भवनं पुण्यं  
देवमातुर् महर्द्धिमत् ॥ ह्व्_९२।५३ ॥  
तत्रादितिम् उपास्यन्तीम्  
अप्सरोभिः समन्ततः ।  
ददृशाते महात्मानौ  
महाभागां तपोन्विताम् ॥ ह्व्_९२।५४ ॥  
ततस् ते कुण्डले दत्त्वा  
ववन्दे तां शचीपतिः ।  
जनार्दनं पुरस्कृत्य  
कम चैव शशम्श तत् ॥ ह्व्_९२।५५ ॥  
+++([क्: फ़ोर् ५५ब्, क्२-४ न्२।३ व् ब्२ द्न् द्स् द्१-५ त् ग् म्४ सुब्स्त्।: :क्])+++  
प्रदायादितिनन्दनः । *ह्व्_९२।५५*१०६७:१ ।*  
ववन्दे तां शचीभर्ता  
मातरं स्वां पुरन्दरः । *ह्व्_९२।५५*१०६७:२ ।  
अदितिस् तौ सुतौ प्रीत्या  
परिष्वज्याभिनन्द्य च ।  
आशिर्भिर् अनुरूपाभिर्  
उभाव् अभ्यवदत् तदा ॥ ह्व्_९२।५६ ॥  
पौलोमी सत्यभामा च  
प्रीत्या परमया युते ।  
अगृह्णीतां वरार्हाया  
देव्याश् च चरणौ शुभौ ॥ ह्व्_९२।५७ ॥  
ते चाप्य् अभ्यवदत् प्रेम्णा  
देवमाता यशस्विनी ।  
यथावद् अब्रवीच् चैव  
जनार्दनम् इदं वचः ॥ ह्व्_९२।५८ ॥  
अधृस्यः सर्वभूतानाम्  
अवध्यश् च भविष्यसि ।  
यथैव देवराजो ऽयम्  
अजितो लोकपूजितः ॥ ह्व्_९२।५९ ॥  
+++([क्: क्२।४ न्२।३ व् ब् द् ins.: :क्])+++  
+++([क्: ग्२ चोन्त्। after *१०६९: :क्])+++  
तव चेयं वरारोहा  
नित्यं च प्रियदर्शना । *ह्व्_९२।५९*१०६८:१ ।  
सर्वलोकेषु विख्याता  
दिव्यगन्धा मनोरमा । *ह्व्_९२।५९*१०६८:२ ।  
+++([क्: Wहिले ग्२ ins. after ५९: :क्])+++  
तत्पुरोगमदेवानाम्  
अधिपस् त्वं भविष्यसि । *ह्व्_९२।५९*१०६९ ।  
सत्यभामोत्तमा स्त्रीणां  
सुभगा स्थिरयौवना ।  
जरां न यास्यति वधूर्  
यावत् त्वं कृष्ण मानुषः ॥ ह्व्_९२।६० ॥  
एवम् अभ्यार्चितः कृष्णो  
देवमात्रा महाबलः ।  
देवराजाभ्यनुज्ञातो  
रत्नैश् च प्रतिपूजितः ॥ ह्व्_९२।६१ ॥  
वैनतेयं समारुह्य  
सहितः सत्यभामया ।  
देवाक्रीडान् परिक्रामन्  
पूज्यमानः सुरर्षिभिः ॥ ह्व्_९२।६२ ॥  
स ददर्श महाबाहुर्  
आक्रीडे वासवस्य ह ।  
दिव्यम् अभ्यर्चितं चैत्यं  
पारिजातं महाद्रुमम् ॥ ह्व्_९२।६३ ॥  
नित्यपुष्पधरं दिव्यं  
पुण्यगन्धम् अनुत्तमम् ।  
यम् आसाद्य जनः सर्वो  
जातिं स्मरति पौर्विकीम् ॥ ह्व्_९२।६४ ॥  
संरक्ष्यमाणं देवैस् तं  
प्रसह्यामितविक्रमः ।  
उत्पाट्यारोपयामास  
विष्णुस् तं वै महाद्रुमम् ॥ ह्व्_९२।६५ ॥  
सो ऽपश्यत् सत्यभामां च  
दिव्याम् अप्सरसं हरिः ।  
+++([क्: क्२ न्२।३ व्१।२ ब् द्स् द्२।४-६ ins.: :क्])+++  
पृष्ठतः सत्यभामा च  
दिव्या योषाभिवीक्षिता । *ह्व्_९२।६६अब्*१०७० ।  
ततः प्रायाद् द्वारवतीं  
वायुजुष्टेन वै पथा ॥ ह्व्_९२।६६ ॥  
श्रुत्वा तद् देवराजस् तु  
कर्म कृष्णस्य वै तदा ।  
अनुमेने महाबाहुः  
कृतं कर्मेति चाब्रवीत् ॥ ह्व्_९२।६७ ॥  
स पूज्यमानस् त्रिदशैर्  
महर्षिगणसंस्तुतः ।  
प्रतस्थे द्वारकां कृष्णो  
देवलोकाद् अरिन्दमः ॥ ह्व्_९२।६८ ॥  
सो ऽभिपत्य महाबाहुर्  
दीर्घम् अध्वानम् अल्पवत् ।  
+++([क्: स्१ क्१ ins.: :क्])+++  
आससाद महाबाहुः  
पुरीं द्वारवतीं तदा । *ह्व्_९२।६९अब्*१०७१ ।  
पूजितो देवराजेन  
ददृशे यादवीं पुरीम् ॥ ह्व्_९२।६९ ॥  
+++([क्: त्१-३ ग्१।३-५ म् ins.: :क्])+++  
हत्वा तु नरकं भौमं  
दत्त्वा कुण्डलम् उत्तमम् । *ह्व्_९२।६९*१०७२:१ ।  
हृत्वा तं पारिजातं च  
प्रणम्य सुरमातरम् । *ह्व्_९२।६९*१०७२:२ ।  
तथा कर्म महत् कृत्वा  
भगवान् वासवानुजः ।  
उपायाद् द्वारकां विष्णुः  
श्रीमान् गरुडवाहनः ॥ ह्व्_९२।७० ॥  
+++([क्: after थिस् अध्य्। अल्ल् म्स्स्। (एxचेप्त् स्१ म्१-३) ins. अ पस्सगे गिवेन् इन् अप्प्। इ (नो। २९)। :क्])+++  
    
  
