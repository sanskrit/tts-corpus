+++
title = "१०२"

+++


    
{अर्जुन उवाच}  
सुमुहूर्तेन तु वयं  
तं ग्रामं प्राप्य भारत ।  
विश्रान्तवाहनाः सर्वे  
वासायोपगतास् तदा ॥ ह्व्_१०२।१ ॥  
ततो ग्रामस्य मध्ये ऽहं  
निविष्टः कुरुनन्दनः ।  
समन्ताद् वृष्णिसैन्येन  
परिक्षित्य जनव्रजम् ॥ ह्व्_१०२।२ ॥  
ततः शकुनयो दीप्ता  
मृगाश् च क्रूरभाषिणः ।  
दीप्तायां दिशि वाशन्तो  
भयम् आवेदयन्ति मे ॥ ह्व्_१०२।३ ॥  
सन्ध्यारागो जपावर्णो  
भानुमांश् चैव निष्प्रभः ।  
पपात महती चोल्का  
पृथिवी चाप्य् अकम्पत ॥ ह्व्_१०२।४ ॥  
तान् समीक्ष्य महोत्पातान्  
दारुणांल् लोमहर्षणान् ।  
योगम् आज्ञापयं तत्र  
जनस्योत्सुकचेतसः ॥ ह्व्_१०२।५ ॥  
युयुधानपुरोगाश् च  
वृष्ण्यन्धकमहारथाः ।  
सर्वे युक्तरथाः सज्जाः  
स्वयं चाहं तथाभवम् ॥ ह्व्_१०२।६ ॥  
गते ऽर्धरात्रसमये  
ब्राह्मणो भयविक्लवः ।  
उपागम्य भयाद् अस्मान्  
इदं वचनम् अब्रवीत् ॥ ह्व्_१०२।७ ॥  
कालो ऽयं समनुप्राप्तो  
ब्राह्मण्याः प्रसवस्य मे ।  
यत्ता भवन्तस् तिष्ठन्तु  
न भवेद् वञ्चना यथा ॥ ह्व्_१०२।८ ॥  
मुहूर्ताद् इव चाश्रौषं  
कृपणं रुदितस्वनम् ।  
तस्य विप्रस्य भवने  
ह्रियते ह्रियते इति ॥ ह्व्_१०२।९ ॥  
अथाकाशे पुनर् वाचम्  
अश्रौषं बालकस्य वै ।  
हाहेति ह्रियमाणस्य  
न च पश्यामि राक्षसम् ॥ ह्व्_१०२।१० ॥  
ततो ऽस्माभिस् तदा तात  
शरवर्षैः समन्ततः ।  
विष्टम्भिता दिशः सर्वा  
हृत एव स बालकः ॥ ह्व्_१०२।११ ॥  
ब्रह्मणो ऽऽर्तस्वरं कृत्वा  
हृते तस्मिन् कुमारके ।  
वाचः स परुषास् तीव्राः  
श्रावयाम् आस मां तदा ॥ ह्व्_१०२।१२ ॥  
वृष्णयो हतसङ्कल्पास्  
तथाहं नष्टचेतनः ।  
माम् एव हि विशेषेण  
ब्राह्मणः पर्यभाषत ॥ ह्व्_१०२।१३ ॥  
रक्षिष्यामीति चोक्तं ते  
न च रक्षसि मे सुतम् ।  
शृणु वाक्यम् इदं शेषं  
यत् त्वम् अर्हसि दुर्मते ॥ ह्व्_१०२।१४ ॥  
वृथा त्वं स्पर्धसे नित्यं  
कृष्णेनामितबुद्धिना ।  
यदि स्याद् इह गोविन्दो  
नैतद् अत्याहितं भवेत् ॥ ह्व्_१०२।१५ ॥  
यथा चतुर्थं धर्मस्य  
रक्षिता लभते फलम् ।  
पापस्यापि तथा मूढ  
भागं प्राप्नोत्य् अरक्षिता ॥ ह्व्_१०२।१६ ॥  
रक्षिष्यामीति चोक्तं ते  
न च शक्नोषि रक्षितुम् ।  
मोघं गाण्डीवम् एतत् ते  
मोघं वीर्यं यशश् च ते ॥ ह्व्_१०२।१७ ॥  
+++([क्: स् (एxचेप्त् ग्२; त्३ मिस्सिन्ग्) ins.: :क्])+++  
अर्जुनो ऽस्मीति या बुद्धिः  
सा वृथा सत्यम् इत्य् उत । *ह्व्_१०२।१७अ*११२६ ।  
अकिञ्चिद् उक्त्वा तं विप्रं  
ततो ऽहं प्रस्थितस् तदा ।  
सह वृष्ण्यन्धकसुतैर्  
यत्र कृष्णो महाद्युतिः ॥ ह्व्_१०२।१८ ॥  
ततो द्वारवतीं गत्वा  
दृष्ट्वा मधुनिघातिनम् ।  
व्रीडितः शोकसन्तप्तो  
गोविन्देनोपलक्षितः ॥ ह्व्_१०२।१९ ॥  
स तु मां व्रीडितं दृष्ट्वा  
समाश्वस्य च माधवः ।  
+++([क्: after २०अ, क्१ (मर्ग्। सेच्। म्।) द्१।२।५ बोम्। पोओन एद्स्। ग्(एद्।) ins.: :क्])+++  
विनिन्दन् कृष्णसन्निधौ । *ह्व्_१०२।२०अ*११२७:१ ।*  
मौढ्यं पश्यत मे यो ऽहं  
श्रद्दधे क्लीबकत्थनम् ॥ *ह्व्_१०२।२०अ*११२७:२ ।  
न प्रद्युम्नो नानिरुद्धो  
न रामो न च केशवः । *ह्व्_१०२।२०अ*११२७:३ ।  
यस्य शक्ताः परित्रातुं  
को ऽन्यस् तदवितेश्वरः ॥ *ह्व्_१०२।२०अ*११२७:४ ।  
धिग् अर्जुनं वृथावादं  
धिग् आत्मश्लाघिनो धनुः ॥ *ह्व्_१०२।२०अ*११२७:५ ।  
दैवोपसृष्टो यो मौर्ख्याद्  
आगच्छति च दुर्मतिः ॥ *ह्व्_१०२।२०अ*११२७:६ ।  
एवं शपति विप्रर्षौ  
विद्याम् आस्थाय वैष्णवीम् । *ह्व्_१०२।२०अ*११२७:७ ।  
ययौ संयमिनीं वीरो  
यत्रास्ते भगवान् यमः ॥ *ह्व्_१०२।२०अ*११२७:८ ।  
विप्रापत्यम् अचक्षाणस्  
तत ऐन्द्रीम् अगात् पुरीम् । *ह्व्_१०२।२०अ*११२७:९ ।  
आग्नेयीं नैर् ऋतीं सौम्यां  
वायव्यां वारुणीं तथा ॥ *ह्व्_१०२।२०अ*११२७:१० ।  
रसातलं नाकपृष्ठं  
धिष्ण्यान्य् अन्यान्य् उदायुधः ॥ *ह्व्_१०२।२०अ*११२७:११ ।  
ततो ऽलब्ध्वा द्विजसुतम्  
अनिस्तीर्णप्रतिश्रवः । *ह्व्_१०२।२०अ*११२७:१२ ।  
अग्निं विविक्षुः कृष्णेन  
प्रद्युम्नेन निषेधितः ॥ *ह्व्_१०२।२०अ*११२७:१३ ।  
दर्शये द्विजसूनुं ते  
मावज्ञात्मानम् आत्मना । *ह्व्_१०२।२०अ*११२७:१४ ।  
कीर्तिं त एते विपुलां  
स्थापयिष्यन्ति मानवाः ॥ *ह्व्_१०२।२०अ*११२७:१५ ।  
इति सम्भाष्य मां स्नेहात् । *ह्व्_१०२।२०अ*११२७:१६ ।*  
सान्त्वयित्वा च तं विप्रम्  
इदं वचनम् अब्रवीत् ॥ ह्व्_१०२।२० ॥  
सुग्रीवं चैव शैब्यं च  
मेघपुष्पबलाहकौ ।  
योजयाश्वान् इति तदा  
दारुकं प्रत्यभाषत ॥ ह्व्_१०२।२१ ॥  
आरोप्य ब्राह्मणं कृष्णस्  
त्व् अवरोप्य च दारुकम् ।  
माम् उवाच ततः शौरिः  
सारथ्यं क्रियताम् इति ॥ ह्व्_१०२।२२ ॥  
ततः समास्थाय रथं  
कृष्णो ऽहं ब्राह्मणः स च ।  
प्रयाताः स्म दिशं सौम्याम्  
उदीचीं कौरवर्षभ ॥ ह्व्_१०२।२३ ॥  
    
  
