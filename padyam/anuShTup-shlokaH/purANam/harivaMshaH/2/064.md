+++
title = "०६४"

+++


    
{वैशम्पायन उवाच}  
प्रदोषार्धे कदाचित् तु  
कृष्णे रतिपरायणे ।  
त्रासयन् समदो गोष्ठान्  
अरिष्टः प्रत्यदृश्यत ॥ ह्व्_६४।१ ॥  
निर्वाणाङ्गारमेघाभस्  
तीक्ष्णशृङ्गोऽर्कलोचनः ।  
क्षुरतीक्ष्णाग्रचरणः  
कालः काल इवापरः ॥ ह्व्_६४।२ ॥  
लेलिहानः सनिष्पेषं  
जिह्वयौष्ठौ पुनः पुनः ।  
गर्विताविद्धलाङ्गूलः  
कठिनस्कन्धबन्धनः ॥ ह्व्_६४।३ ॥  
ककुदोदग्रनिर्माणः  
प्रमाणाद् दुरतिक्रमः ।  
शकृन्मूत्रोपलिप्ताङ्गो  
गवाम् उद्वेजनो भृशम् ॥ ह्व्_६४।४ ॥  
महाकटिः स्थूलमुखो  
दृढजानुर् महोदरः ।  
विषाणावल्गितगतिर्  
लम्बता कण्ठचर्मणा ॥ ह्व्_६४।५ ॥  
गवारोहेषु चपलस्  
तरुघातङ्किताननः ।  
युद्धसञ्जविषाणाग्रो  
द्विषद्वृषभसूदनः ॥ ह्व्_६४।६ ॥  
अरिष्टो नाम हि गवाम्  
अरिष्टो दारुणाकृतिः ।  
दैत्यो वृषभरूपेण  
गोष्ठान् विपरिधावति ॥ ह्व्_६४।७ ॥  
पातयानो गवां गर्भान्  
दृप्तो गच्छत्य् अनार्तवम् ।  
भजमानश् च चपलो  
गृष्टीः सम्प्रचचार ह ॥ ह्व्_६४।८ ॥  
शृङ्गप्रहरणो रौद्रः  
प्रहरन् गोषु दुर्मदः ।  
गोष्ठेषु न रतिं लेभे  
विना युद्धं स गोवृषः ॥ ह्व्_६४।९ ॥  
+++([क्: ९ after ९, क्१।२,द्२-४ ins.: :क्])+++  
कस्यचित् त्व् अथ कालस्य  
स वृषः केशवाग्रतः । *ह्व्_६४।९*७३७:१ ।  
आजगाम बलोद्रग्रो  
वैवस्वतवशे स्थितः । *ह्व्_६४।९*७३७:२ ।  
+++([क्: क्१,द्२-४ चोन्त्।; क्३।४,Ñ,व्,ब्,द्न्स्,द्१।५।६,त्,ग्,म्४ ins. after ९: :क्])+++  
स तत्र गास् तु प्रसभं  
बाधमानो मदोत्कटः । *ह्व्_६४।९*७३८ ।  
एतस्मिन्न् एव काले तु  
गवाः कृष्णसमीपगाः ।  
त्रासयामास दुष्टात्मा  
वैवस्वत पथे स्थितः ॥ ह्व्_६४।१० ॥  
सेन्द्राशनिर् इवाम्भोदो  
नर्दमानो महावृषः ।  
चकार निर्वृषं गोष्ठं  
निर्वत्सशिशुपुङ्गवम् ॥ ह्व्_६४।११ ॥  
+++([क्: व्२,ब्१,द्४,त्२,ग्१,म् ins. after ११; द्६,त्१,ग्२।३।५ after the सेचोन्द् ओच्चुर्रेन्चे of ११cd: :क्])+++  
तम् आराद् अभिधावन्तं  
नर्दमानं महावृषम् । *ह्व्_६४।११*७३९ ।  
तालशब्देन तं कृष्णः  
सिंहनादैश् च मोहयन् ।  
अभ्यधावत गोविन्दो  
दैत्यं वृषभरूपिणम् ॥ ह्व्_६४।१२ ॥  
स कृष्णं गोवृषो दृष्ट्वा  
हृष्टलाङ्गूललोचनः ।  
रुषितस् तलशब्देन  
युद्धाकाङ्क्षी ननर्द ह ॥ ह्व्_६४।१३ ॥  
तम् आपतन्तम् उद्वृत्तम्  
दृष्ट्वा वृषभदानवम् ।  
तस्मात् स्थानान् न व्यचलत्  
कृष्णो गिरिर् इवाचलः ॥ ह्व्_६४।१४ ॥  
वृषः कक्षयोर् दृष्टिं  
प्रणिधाय धृताननः ।  
कृष्णस्य निधनाकाङ्क्षी  
तूर्णम् अभ्युत्पपात ह ॥ ह्व्_६४।१५ ॥  
तम् आपतन्तं प्रमुखे  
प्रतिजग्राह दुर्धरम् ।  
कृष्णः कृष्णाञ्जननिभं  
वृषं प्रति वृषोपमः ॥ ह्व्_६४।१६ ॥  
स संसक्तस् तु कृष्णेन  
वृषेणेव महावृषः ।  
मुमोच वक्त्रजं फेनं  
नस्ततो ऽथ स शब्दवत् ॥ ह्व्_६४।१७ ॥  
ताव् अन्योन्याव् अरुद्धाङ्गौ  
युद्धे कृष्णवृषाव् उभौ ।  
रेजतुर् मेघसमये  
संसक्ताव् इव तोयदौ ॥ ह्व्_६४।१८ ॥  
तस्य दर्पबलं हत्वा  
कृत्वा शृङ्गान्तरे पदम् ।  
अपीडयद् अरिष्टस्य  
कण्ठं क्लिन्नम् इवाम्बरम् ॥ ह्व्_६४।१९ ॥  
शृङ्गं चास्य पुनः सव्यम्  
उत्पाट्य यमदण्डवत् ।  
तेनैव प्राहरद् वक्त्रे  
स ममार भृशं हतः ॥ ह्व्_६४।२० ॥  
विभिन्नशृङ्गो भग्नास्यो  
भग्नस्कन्धश् च दानवः ।  
पपात रुधिरोद्गारी  
साम्बुधार इवाम्बुदः ॥ ह्व्_६४।२१ ॥  
गोविन्देन हतं दृष्ट्वा  
दृप्तं वृषभदानवम् ।  
साधु साध्व् इति भूतानि  
तत्कर्मास्याभितुष्टुवुः ॥ ह्व्_६४।२२ ॥  
स चोपेन्द्रो वृषं हत्वा  
कान्तवक्त्रो निशामुखे ।  
अरविन्दाभनयनः  
पुनर् एव रराज ह ॥ ह्व्_६४।२३ ॥  
ते ऽपि गोवृत्तयः सर्वे  
कृष्णं कमललोचनम् ।  
उपासाञ्चक्रिरे हृष्टाः  
स्वर्गे शक्रम् इवामराः ॥ ह्व्_२४ ॥  
    
  
