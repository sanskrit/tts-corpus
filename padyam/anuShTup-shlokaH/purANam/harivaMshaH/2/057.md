+++
title = "०५७"

+++


    
{वैशम्पायन उवाच}  
दमिते सर्पराजे तु  
कृष्णेन यमुनाह्रदे ।  
तम् एव चेरतुर् देशम्  
सहितौ रामकेशवौ ॥ ह्व्_५७।१ ॥  
जग्मतुस् तौ तु संरक्तौ  
गोधनैः सह गामिनौ ।  
गिरिं गोवर्धनं रम्यं  
वसुदेवसुताव् उभौ ॥ ह्व्_५७।२ ॥  
गोवर्धनस्योत्तरतो  
यमुनातीरम् आश्रितम् ।  
ददृशाते ऽथ तौ वीरौ  
रम्यं तालवनं महत् ॥ ह्व्_५७।३ ॥  
तौ तालपर्णप्रतते  
रम्ये तालवने रतौ ।  
चेरतुः परमप्रीतौ  
वृषपोताव् इवोद्गतौ ॥ ह्व्_५७।४ ॥  
स तु देशः समः स्निग्धो  
लोष्टपाषाणवर्जितः ।  
दर्भप्रायस्थलीभूतः  
सुमहान् कृष्णमृत्तिकः ॥ ह्व्_५७।५ ॥  
तालैस् तैर् विपुलस्कन्धैर्  
उच्छ्रितैः श्यामपर्वभिः ।  
फलाग्रशाखिभिर् भाति  
नागहस्तैर् इवोच्छ्रितैः ॥ ह्व्_५७।६ ॥  
तत्र दामोदरो वाक्यम्  
उवाच वदतां वरः ।  
अहो तालफलैः पक्वैर्  
वासितेयं वनस्थली ॥ ह्व्_५७।७ ॥  
स्वादून्य् आर्य सुगन्धीनि  
श्यामानि रसवन्ति च ।  
तालपक्वानि सहितौ  
पातयावो लघुक्रमौ ॥ ह्व्_५७।८ ॥  
यद्य् एषाम् ईदृशो गन्धो  
मधुरो घ्रानसम्मतः ।  
रसेनामृतकल्पेन  
भविष्यन्तीति मे मतिः ॥ ह्व्_५७।९ ॥  
दामोदरवचः श्रुत्वा  
रौहिणेयो हसन्न् इव ।  
पातयंस् तालपक्वानि  
चालयाम् आस तांस् तरून् ॥ ह्व्_५७।१० ॥  
तत् तु तालवनं नॄणाम्  
असेव्यं दुरतिक्रमम् ।  
निर्माणभूतम् इरिणं  
पुरुषादालयोपमम् ॥ ह्व्_५७।११ ॥  
+++([क्: after ११, द्६,त्१।२,ग्१।३-५,म् ins.: :क्])+++  
पाषाणैर् अथ राजेन्द्र  
बहुभिः पर्वतोपमैः । *ह्व्_५७।११*६८३:१ ।  
पक्वानि चैव राजेन्द्र  
पातयाम् आस कामतः । *ह्व्_५७।११*६८३:२ ।  
दारुणो धेनुको नाम  
दैत्यो गर्दभरूपवान् ।  
खरयूथेन महता  
वृतः समुपसेवते ॥ ह्व्_५७।१२ ॥  
स तत् तलवनं घोरं  
गर्दभः परिरक्षति ।  
नृपक्षिश्वापदगणांस्  
त्रासयानः स दुर्मतिः ॥ ह्व्_५७।१३ ॥  
तालशब्दं स तं श्रुत्वा  
सङ्घुष्टं फलपातने ।  
नामर्षयत सङ्क्रुद्धस्  
तालस्वनम् इव द्विपः ॥ ह्व्_५७।१४ ॥  
शब्दानुसारी सङ्क्रुद्धो  
दर्पाविद्धसटाननः ।  
स्तब्धाक्षो हेषितपटुः  
खुरैर् निर्दारयन् महीम् ॥ ह्व्_५७।१५ ॥  
आविद्धपुच्छो हृषितो  
व्यात्तानन इवान्तकः ।  
आपतन्न् एव ददृशे  
रौहिणेयम् अवस्थितम् ॥ ह्व्_५७।१६ ॥  
तालानां तम् अधो दृष्ट्वा  
स ध्वजाकारम् अव्ययम् ।  
रौहिणेयं खरो दुष्टः  
सो ऽदशद् दशनायुधः ॥ ह्व्_५७।१७ ॥  
पद्भ्याम् उभाभ्यां च पुनः  
पश्चिमाभ्यां पराङ्मुखः ।  
जघानोरसि दैत्यः स  
रौहिणेयं निरायुधम् ॥ ह्व्_५७।१८ ॥  
ताभ्याम् एव स जग्राह  
पद्भ्यां तं दैत्यगर्दभम् ।  
आवर्जितमुखस्कन्धं  
प्रैरयत् तालमूर्धनि ॥ ह्व्_५७।१९ ॥  
स भग्नोरुकटिग्नीवो  
भग्नपृष्ठो दुराकृतिः ।  
खरस् तालफलैः सार्धं  
पपात धरणीतले ॥ ह्व्_५७।२० ॥  
तं गतासुं गतश्रीकं  
पतितं वीक्ष्य गर्दभम् ।  
ज्ञातींस् तथापरांस् तस्य  
चिक्षेप तृणराजनि ॥ ह्व्_५७।२१ ॥  
+++([क्: after २१, त्१।२,ग्१।२।५,म्१-३ ins.: :क्])+++  
ते सर्वे तालपक्वैश् च  
निपेतुर् धरणीतले । *ह्व्_५७।२१*६८४ ।  
सा भूर् गर्दभदेहैश् च  
तालपक्वैश् च पातितैः ।  
बभासे छन्नजलदा  
द्यौर् इवाव्यक्तशारदी ॥ ह्व्_५७।२२ ॥  
तस्मिन् गर्दभदैतेय तु  
सानुगे विनिपातिते ।  
रम्यं तालवनं तद्द् हि  
भूयो रम्यतरं बभौ ॥ ह्व्_५७।२३ ॥  
विप्रमुक्तभयं शुभ्रं  
विविक्ताकारदर्शनम् ।  
चरन्ति स्म सुखं गावस्  
तत्तालवनम् उत्तमम् ॥ ह्व्_५७।२४ ॥  
ततः प्रव्याहृताः सर्वे  
गोपा वननिवासिनः ।  
वीतशोका वनं सर्वे  
चञ्चूर्यन्ते स्म ते सुखम् ॥ ह्व्_५७।२५ ॥  
ततः सुखं प्रकीर्णासु  
गोषु नागेन्द्रविक्रमौ ।  
द्रुमपर्णासने कृत्वा  
तौ यथार्हं निषिदतुः ॥ ह्व्_५७।२६ ॥  
    
  
