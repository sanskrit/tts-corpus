+++
title = "००२"

+++


    
{वैशम्पायन उवाच}  
स सृष्टासु प्रजास्व् एवम्  
आपवो वै प्रजापतिः ।  
लेभे वै पुरुषः पत्नीं  
शतरूपाम् अयोनिजाम् ॥ ह्व्_२।१ ॥  
आपवस्य महिम्ना तु  
दिवम् आवृत्य तिष्ठतः ।  
धर्मेणैव महाराज  
शतरूपा व्यजायत ॥ ह्व्_२।२ ॥  
सा तु वर्षायुतं तप्त्वा  
तपः परमदुश्चरम् ।  
भर्तारं दीप्ततपसं  
पुरुषं प्रत्यपद्यत ॥ ह्व्_२।३ ॥  
स वै स्वायम्भुवस् तात  
पुरुषो मनुर् उच्यते ।  
तस्यैकसप्ततियुगं  
मन्वन्तरम् इहोच्यते ॥ ह्व्_२।४ ॥  
वैराजात् पुरुषाद् वीरं  
शतरूपा व्यजात ।  
प्रियव्रतोत्तानपादौ  
वीरात् काम्या व्यजायत ॥ ह्व्_२।५ ॥  
काम्या नाम महाबाहो  
कर्दमस्य प्रजापतेः ।  
+++([क्: after ६अब्, त्१।२।४,ग् ins.: :क्])+++  
सुता सुतपसा युक्ता  
महती लोकधारिणी । *ह्व्_२।६अब्*३७ ।  
काम्यापुत्राश् च चत्वारः  
सम्राट् कुक्षिर् विराट् प्रभुः ॥ ह्व्_२।६ ॥  
+++([क्: क्२-४,Ñ२।३,व्,ब्१।२,द्(द्३ मर्ग्।),त्३।४ ins., after ६; ब्३ after ६अब्: :क्])+++  
प्रियव्रतं समासाद्य  
पतिं साजनयत् सुतान् । *ह्व्_२।६*३८ ।  
उत्तानपादं जग्राह  
पुत्रम् अत्रिः प्रजापतिः ।  
उत्तानपादाच् चतुरः  
सूनृता सुषुवे सुतान् ॥ ह्व्_२।७ ॥  
धर्मस्य कन्या सुश्रोणी  
सूनृता नाम विश्रुता ।  
उत्पन्ना वाचि धर्मेण  
ध्रुवस्य जननी शुभा ॥ ह्व्_२।८ ॥  
ध्रुवं च कीर्तिमन्तं चाप्य्  
अयस्मन्तम् अयस्पतिम् ।  
उत्तानपादो ऽजनयत्  
सूनृतायां प्रजापतिः ॥ ह्व्_२।९ ॥  
ध्रुवो वर्षसहस्राणि  
त्रीणि दिव्यानि भारत ।  
तपस् तेपे महाराज  
प्रार्थयन् सुमहद् यशः ॥ ह्व्_२।१० ॥  
तस्मै ब्रह्मा ददौ प्रीतः  
स्थानम् आत्मसमं प्रभुः ।  
अचलम् चैव पुरतः  
सप्तर्षीणां प्रजापतिः ॥ ह्व्_२।११ ॥  
तस्याभिमानम् ऋद्धिं च  
महिमानं निरीक्ष्य च ।  
देवासुराणाम् आचार्यः  
श्लोकम् अप्य् उशना जगौ ॥ ह्व्_२।१२ ॥  
अहो यस्य तपसो वीर्यम्  
अहो श्रुतम् अहो व्रतम् ।  
यम् अद्य पुरतः कृत्वा  
ध्रुवं सप्तर्षयः स्थिताः ॥ ह्व्_२।१३ ॥  
तस्माच् छ्लिष्टं च मान्यं च  
ध्रुवाच् छम्बुर् व्यजायत ।  
श्लिष्टेर् आधत्त सुच्छाया  
पञ्च पुत्रान् अकल्मषान् ॥  
+++([क्: क्२,द्२ ins. after १४cd; क्३,द्१ after १४: :क्])+++  
प्राचीनगर्भं वृकतिं  
वृकलं वृकतेजसम् । *ह्व्_२।१४cd*३९:१ ।  
पत्नी प्राचीनगर्भस्य  
सूनृता सुषुवे नृप । *ह्व्_२।१४cd*३९:२ ।  
नाम्नोदारधियं पुत्रम्  
इन्द्रो यः पूर्वजन्मनि ॥ *ह्व्_२।१४cd*३९:३ ।  
उदारधीः सुतं भद्रा+  
+जनयद् वै दिवञ्जयम् । *ह्व्_२।१४cd*३९:४ ।  
रिपुं रिपुञ्जयं जज्ञे  
वराङ्गी सा दिवञ्जयात् । *ह्व्_२।१४cd*३९:५ ।  
रिपुं रिपुञ्जयं विप्रं  
वृकलम् वृकतेजसम् ॥ ह्व्_२।१४ ॥  
रिपोर् आधत्त बृहती  
चाक्षुषम् सर्वतेजसम् ।  
अजीजनत् पुष्करिण्यां  
वैरण्यां चाक्षुषो मनुम् ॥ ह्व्_२।१५ ॥  
प्रजापतेर् आत्मजायां  
वीरणस्य महात्मनः ।  
मनोर् अजायन्त दश  
नड्वलायां महौजसः ॥  
कन्यायां भरतश्रेष्ठ  
वैराजस्य प्रजापतेः ॥ ह्व्_२।१६ ॥  
ऊरुः पूरुः शतद्युम्नस्  
तपस्वी सत्यवित् कविः ।  
अग्निष्टुद् अतिरात्रश् च  
सुद्युम्नश् चेति तेनव ॥  
अभिमन्युश् च दशमो  
नड्वलायां महौजसः ॥ ह्व्_२।१७ ॥  
ऊरोर्ऽजनयत् पुत्रान्  
षडाग्नेयी महाप्रभान् ।  
अङ्गं सुमनसं स्वातिं  
क्रतुम् आङ्गिरसं शिवम् ॥ ह्व्_२।१८ ॥  
अङ्गात् सुनीथापत्यं वै  
वेनम् एकं व्यजायत ।  
अपचारेण वेनस्य  
प्रकोपः सुमहान् अभूत् ॥ ह्व्_२।१९ ॥  
प्रजार्थम् ऋषयो ऽथास्य  
ममन्थुर् दक्षिणं करम् ।  
वेनस्य पाणौ मथिते  
सम्बभूव महान् ऋषिः ॥ ह्व्_२।२० ॥  
तं दृष्ट्वा मुनयः प्राहुर्  
एष वै मुदिताः प्रजाः ।  
करिष्यति महातेजा  
यशश् च प्राप्स्यते महत् ॥ ह्व्_२।२१ ॥  
स धन्वी कवची जातस्  
तेजसा निर्दहन्न् इव ।  
+++([क्: द्६ त्१।२ ग् ins. after the repetition of २२अ; त्४ after २२अ: :क्])+++  
बद्धगोधाङ्गुलित्रवान् । *ह्व्_२।२२अ*४०:१ ।*  
प्रजारक्षाकृतोत्साहः । *ह्व्_२।२२अ*४०:२ ।*  
पृथुर् वैन्यस् तदा चेमां  
ररक्ष क्षत्रपूर्वजः ॥ ह्व्_२।२२ ॥  
राजसूयाभिषिक्तानाम्  
आद्यः स वसुधाधिपः ।  
तस्माच् चैव समुत्पन्नौ  
निपुणौ सूतम् अगधौ ॥ ह्व्_२।२३ ॥  
तेनेयं गौर् महाराज  
दुग्धा सस्यानि भारत ।  
प्रजानां वृत्तिकामेन  
देवैः सर्षिगणैः सह ॥ ह्व्_२।२४ ॥  
सर्पैः पुण्यजनैश् चैव  
वीरुद्भिः पर्वतैस् तथा ॥ ह्व्_२।२५ ॥  
तेषु तेषु च पात्रेषु  
दुह्यमाना वसुन्धरा ।  
प्रादाद् यथेप्सितं क्षीरं  
तेन प्राणान् अधार्यन् ॥ ह्व्_२।२६ ॥  
पृथुपुत्रौ तु धर्मज्ञौ  
जज्ञाते ऽन्तर्धिपालिनौ ।  
शिखण्डिनी हविर्धानम्  
अन्तर्धानाद् व्याजायत ॥ ह्व्_२।२७ ॥  
हविर्धानात् षडाग्नेयी  
धिषणाजनयत् सुतान् ।  
प्राचीनबर्हिषं शुक्रम्  
गयं कृष्णं व्रजाजिनौ ॥ ह्व्_२।२८ ॥  
प्राचीनबर्हिर् भगवान्  
महान् आसीत् प्रजापतिः ।  
हविर्धानान् महाराज  
येन संवर्धिताः प्रजाः ॥ ह्व्_२।२९ ॥  
प्राचीनाग्राः कुशास् तस्य  
पृथिव्यां जनमेजय ।  
प्राचीनबर्हेर् अभवन्  
पृथिवीतलचारिणः ॥ ह्व्_२।३० ॥  
समुद्रतनयायां तु  
कृतदारो ऽभवत् प्रभुः ।  
महतस् तपसः पारे  
सवर्णायां महीपतिः ॥ ह्व्_२।३१ ॥  
सवर्णाधत्त सामुद्री  
दश प्राचीनबर्हिषः ।  
+++([क्: after ३२अब्, त्१।२ ग्१।३।४ ins.: :क्])+++  
पुत्रान् वै जनयाम् आस  
सर्वलोकाभिपूजितान् । *ह्व्_२।३२अब्*४१ ।  
सर्वे प्रचेतस नाम  
धनुर्वेदस्य पारगाः ॥ ह्व्_२।३२ ॥  
अपृथग्धर्मचरणास्  
ते ऽतप्यन्त महत् तपः ।  
दश वर्षसहस्राणि  
समुद्रसलिलेशयाः ॥ ह्व्_२।३३ ॥  
तपश् चरत्सु पृथिवीं  
प्रचेतःसु महीरुहः ।  
अरक्ष्यमाणाम् आवव्रुर्  
बभूवाथ प्रजाक्षयः ॥ ह्व्_२।३४ ॥  
+++([क्: after ३४, Ñ२ व् ब्२ द्स् द्३-५ ins.: :क्])+++  
प्रत्याहृताः प्रजाः सर्वाश्  
चाक्षुषस्यान्तरे मनोः । *ह्व्_२।३४*४२ ।  
नाशकन् मारुतो वातुं  
वृतं खम् अभवद् द्रुमैः ।  
दश वर्षसहस्राणि  
न शेकुश् चेष्टितुं प्रजाः ॥ ह्व्_२।३५ ॥  
तद् उपश्रुत्य तपसा  
युक्ताः सर्वे प्रचेतसः ।  
+++([क्: फ़ोर् ३६अब्, Ñ१ सुब्स्त्।: :क्])+++  
प्राचेतसम् उपस्तव्य  
तपसः सर्वपर्वतैः । *ह्व्_२।३६अब्*४३ ।  
मुखेभ्यो वायुम् अग्निं च  
ते ऽसृजञ् जातमन्यवः ॥ ह्व्_२।३६ ॥  
उन्मूलान् अथ वृक्षांस् तान्  
कृत्वा वायुर् अशोषयत् ।  
तान् अग्निर् अदहद् घोर  
एवम् आसीद् द्रुमक्षयः ॥ ह्व्_२।३७ ॥  
द्रुमक्षयम् अथो बुद्ध्वा  
किञ्चिच् छिष्टेषु शाखिषु ।  
उपगम्याब्रवीद् एतान्  
राजा सोमः प्रतापवान् ॥ ह्व्_२।३८ ॥  
कोपं यच्छत राजानः  
सर्वे प्राचीनबर्हिषः ।  
वृक्षशून्या कृता पृथ्वी  
शाम्येताम् अग्निमारुतौ ॥ ह्व्_२।३९ ॥  
रत्नभूता च कन्येयं  
वृक्षाणां वरवर्णिनी ।  
भविष्यं जानता तात  
धृता गर्भेण वै मया ॥ ह्व्_२।४० ॥  
मारिषा नाम नाम्नैषा  
वृक्षाणाम् इति निर्मिता ।  
भार्या वो ऽस्तु महाभागा  
सोमवंशविवर्धिनी ॥ ह्व्_२।४१ ॥  
+++([क्: "महाभागा" चोउल्द् बे अत्त्रिबुते of मारिषा (wइथोउत् विसर्ग) ओर् of the प्रचेतसः (wइथ् विसर्ग)। :क्])+++  
युष्माकं तेजसो ऽर्धेन  
मम चार्धेन तेजसः ।  
अस्याम् उत्पत्स्यते विद्वान्  
दक्षो नाम प्रजापतिः ॥ ह्व्_२।४२ ॥  
स इमां दग्धभूयिष्ठां  
युष्मत्तेजोमयेन वै ।  
अग्निनाग्निसमो भूयः  
प्रजाः संवर्धयिष्यति ॥ ह्व्_२।४३ ॥  
ततः सोमस्य वचनाज्  
जगृहुस् ते प्रचेतसः ।  
संहृत्य कोपं वृक्षेभ्यः  
पत्नीं धर्मेण मारिषाम् ॥ ह्व्_२।४४ ॥  
+++([क्: after ४४, न् (एxचेप्त् श्१ Ñ२ द्६) त्४ ग्२ ins.: :क्])+++  
मारिषायां ततस् ते वै  
मनसा गर्भम् आदधुः । *ह्व्_२।४४*४४ ।  
दशभ्यस् तु प्रचेतोभ्यो  
मारिषायां प्रजापतिः ।  
दक्षो जज्ञे महातेजाः  
सोमस्यांशेन भारत ॥ ह्व्_२।४५ ॥  
पुत्रान् उत्पादयाम् आस  
सोमवंशविवर्धनान् ।  
अचरांश् च चरांश् चैव  
द्विपदो ऽथ चतुष्पदः ॥ ह्व्_२।४६ ॥  
स सृष्ट्वा मनसा दक्षः  
पल्श्चाद् असृजत स्त्रियः ।  
+++([क्: after ४७अब्, व्२ ins.: :क्])+++  
तदा प्रजाविवृद्ध्यर्थं  
महातेजाः प्रजापतिः । *ह्व्_२।४७अब्*४५ ।  
ददौ स दश दर्माय  
कश्यपाय त्रयोदश ॥  
शिष्टाः सोमाय राज्ञे तु  
नक्षत्राख्या ददौ प्रभुः ॥ ह्व्_२।४७ ॥  
तासु देवा खगा गावो  
नागा दितिजदानवाः ।  
गन्धर्वाप्सरसश् चैव  
जज्ञिरे ऽन्याश् च जातयः ॥ ह्व्_२।४८ ॥  
ततःप्रभृति राजेन्द्र  
प्रजा मैथुनसम्भवाः ।  
सङ्कल्पाद् दर्शनात् स्पर्शात्  
पूर्वेषां सृष्टिर् उच्यते ॥ ह्व्_२।४९ ॥  
    
{जनमेजय उवाच}  
देवानां दानवानां च  
गन्धर्वोरगरक्षसाम् ।  
सम्भवः कथितः पूर्वं  
दक्षस्य च महात्मनः ॥ ह्व्_२।५० ॥  
अङ्गुष्ठाद् ब्रह्मणो जातो  
दक्षश् चोक्तस् त्वयानघ ।  
+++([क्: after ५१अब्, न् (एxचेप्त् श्१ Ñ१) त्२।४ ग् म्४ ins.: :क्])+++  
वामाङ्गुष्ठात् तथा चैव  
तस्य पत्नी व्यजायत । *ह्व्_२।५१अब्*४६ ।  
कथं प्राचेतसत्वं स  
पुनर् लेभे महातपाः ॥ ह्व्_२।५१ ॥  
एतं मे संशयं विप्र  
व्याख्यातुं त्वम् इहार्हसि ।  
दौहित्रश् चैव सोमस्य  
कथं श्वशुरतां गतः ॥ ह्व्_२।५२ ॥  
    
{वैशम्पायन उवाच}  
उत्पत्तिश् च निरोधश् च  
नित्यौ भूतेषु भारत ।  
ऋषयो ऽत्र न मुह्यन्ति  
विद्यावन्तश् च ये जनाः ॥ ह्व्_२।५३ ॥  
युगे युगे भवन्त्य् एते  
सर्वे दक्षादयो नृप ।  
पुनश् चैव निरुध्यन्ते  
विद्वांस् तत्र न मुह्यति ॥ ह्व्_२।५४ ॥  
ज्यैष्ठ्यं कानिष्ठ्यम् अप्य् एषां  
पूर्वं नासीज् जनाधिप ।  
तप एव गरीयो ऽभूत्  
प्रभावश् चैव कारणम् ॥ ह्व्_२।५५ ॥  
इमां हि सृष्टिं दक्षस्य  
यो विद्यात् सचराचरम् ।  
प्रजावान् आयुर् उत्तीर्णः  
स्वर्गलोके महीयते ॥ ह्व्_२।५६ ॥  
+++([क्: after ५६, द्२ ins.: :क्])+++  
दिव्यान् भोगान् अवाप्नोति  
रम्भादिस्त्रीभिर् आवृतः । *ह्व्_२।५६*४७ ।  
    
  
