+++
title = "०३२"

+++


    
{वैशम्पायन उवाच}  
विश्वत्वं शृणु मे विष्णोर्  
हरित्वं च कृते युगे ।  
वैकुण्ठत्वं च देवेषु  
कृष्णत्वं मानुषेषु च ॥ ह्व्_३२।१ ॥  
ईश्वरस्य हि तस्येमां  
कर्मणां गहनां गतिम् ।  
सम्प्रत्यतीतां भाव्यां च  
शृणु राजन् यथातथम् ॥ ह्व्_३२।२ ॥  
अव्यक्तो व्यक्तलिङ्गस्थो  
य एष भगवान् प्रभुः ।  
नारायणो ह्य् अनन्तात्मा  
प्रभवो ऽव्यय एव च ॥ ह्व्_३२।३ ॥  
एष नारायणो भूत्वा  
हरिर् आसीत् सनातनः ।  
ब्रह्मा शक्रश् च सोमश् च  
धर्मः शुक्रो बृहस्पतिः ॥ ह्व्_३२।४ ॥  
अदितेर् अपि पुत्रत्वम्  
एत्य यादवनन्दनः ।  
एष विष्णुर् इति ख्यात  
इन्द्राद् अवरजो ऽभवत् ॥ ह्व्_३२।५ ॥  
प्रसादजं ह्य् अस्य विभोर्  
अदित्यां पुत्रजन्म तत् ।  
वधार्थं सुरशत्रूणां  
दैत्यदानवरक्षसाम् ॥ ह्व्_३२।६ ॥  
प्रधानात्मा पुरा ह्य् एष  
ब्रह्माणम् असृजत् प्रभुः ।  
सो ऽसृजत् पूर्वपुरुषः  
पुराकल्पे प्रजापतीन् ॥ ह्व्_३२।७ ॥  
ते तन्वानास् तनूस् तत्र  
ब्रह्मवंशान् अनुत्तमान् ।  
तेभ्यो ऽभवन् महात्मभ्यो  
बहुधा ब्रह्म शाश्वतम् ॥ ह्व्_३२।८ ॥  
एतद् आश्चर्यभूतस्य  
विष्णोः कर्मानुकीर्तनम् ।  
कीर्तितं कीर्तनीयस्य  
कीर्त्यमानं निबोध मे ॥ ह्व्_३२।९ ॥  
वृत्ते वृत्रवधे तात  
वर्तमाने कृते युगे ।  
आसीत् त्रैलोक्यविख्यातः  
सङ्ग्रामस् तारकामयः ॥ ह्व्_३२।१० ॥  
तत्र स्म दानवा घोराः  
सर्वे सङ्ग्रामदर्पिताः ।  
घ्नन्ति देवान् सगन्धर्वान्  
सयक्षोरगचारणान् ॥ ह्व्_३२।११ ॥  
ते वध्यमाना विमुखाः  
क्षीणप्रहरणा रणे ।  
त्रातारं मनसा जग्मुर्  
देवं नारायणं प्रभुम् ॥ ह्व्_३२।१२ ॥  
एतस्मिन्न् अन्तरे मेघा  
निर्वाणाङ्गारवर्चसः ।  
सार्कचन्द्रग्रहगणं  
छादयन्तो नभस्तलम् ॥ ह्व्_३२।१३ ॥  
चञ्चद्विद्युद्गणाविद्धा  
घोरा निह्रादकारिणः ।  
अन्योन्यवेगाभिहताः  
प्रववुः सप्त मारुताः ॥ ह्व्_३२।१४ ॥  
दीप्ततोयाशनीपातैर्  
वज्रवेगानलानिलैः ।  
ररास घोरैर् उत्पातैर्  
दह्यमानम् इवाम्बरम् ॥ ह्व्_३२।१५ ॥  
पेतुर् उल्कासहस्राणि  
पेतुर् आकाशगान्य् अपि ।  
न्युब्जानि च विमानानि  
प्रपतन्त्य् उत्पतन्ति च ॥ ह्व्_३२।१६ ॥  
चतुर्युगान्तपर्याये  
लोकानां यद्भयं भवेत् ।  
अरूपवन्ति रूपाणि  
तस्मिन्न् उत्पातलक्षणे ॥ ह्व्_३२।१७ ॥  
तमसा निष्प्रभं सर्वं  
न प्राज्ञायत किञ्चन ।  
तिमिरौघपरिक्षिप्ता  
न रेजुश् च दिषो दश ॥ ह्व्_३२।१८ ॥  
विवेश रूपिणी काली  
कालमेघावगुण्ठिता ।  
द्यौर् न भात्य् अभिभूतार्का  
घोरेण तमसा वृता ॥ ह्व्_३२।१९ ॥  
तान् घनौघान् सतिमिरान्  
दोर्भ्यां विक्षिप्य स प्रभुः ।  
वपुः सन्दर्शयाम् आस  
दिव्यं कृष्णवपुर् हरिः ॥ ह्व्_३२।२० ॥  
बलाहकाञ्जननिभं  
बलाहकतनूरुहम् ।  
तेजसा वपुषा चैव  
कृष्णं कृष्णम् इवाचलम् ॥ ह्व्_३२।२१ ॥  
दीप्तपीताम्बरधरं  
तप्तकाञ्चनभूषणम् ।  
धूमान्धकारवपुषं  
युगान्ताग्निम् इवोत्थितम् ॥ ह्व्_३२।२२ ॥  
चतुर्द्विगुणपीनांसां  
किरीटच्छन्नमूर्धजम् ।  
चामीकरकरासक्तम्  
आयुधैर् उपशोभितम् ॥ ह्व्_३२।२३ ॥  
चन्द्रार्ककिरणोपेतं  
गिरिकूटम् इवोच्छ्रितम् ।  
नन्दकानन्दितकरं  
शराशीविषधारिणम् ॥ ह्व्_३२।२४ ॥  
शक्तिचित्रं हलोदग्रं  
शङ्खचक्रगदाधरम् ।  
विष्णुशैलं क्षमामूलं  
श्रीवृक्षं शार्ङ्गशृङ्गिणम् ॥ ह्व्_३२।२५ ॥  
हर्यश्वरथसंयुक्ते  
सुपर्णध्वजशोभिते ।  
चन्द्रार्कचक्ररचिते  
मन्दराक्षधृतान्तरे ॥ ह्व्_३२।२६ ॥  
अनन्तरश्मिसंयुक्ते  
दुर्दर्शे मेरुकूबरे ।  
तारकाचित्रकुसुमे  
ग्रहनक्षत्रवन्धुरे ॥ ह्व्_३२।२७ ॥  
भयेष्व् अभयदं व्योम्नि  
देवा दैत्यपराजिताः ।  
ददृशुस् ते स्थितं देवं  
दिव्यलोकमये रथे ॥ ह्व्_३२।२८ ॥  
ते कृताञ्जलयः सर्वे  
देवाः शक्रपुरोगमाः ।  
जयशब्दं पुरस्कृत्य  
शरण्यं शरणं गताः ॥ ह्व्_३२।२९ ॥  
+++([क्: द्६ स् (एxचेप्त् ग्४ म्३) ins.: :क्])+++  
तुष्टुवुश् च जगन्नाथं  
देवं नारायणं हरिम् । *ह्व्_३२।२९*४८५:१ ।  
जय देव जगन्नाथ  
जय देव जनार्दन । *ह्व्_३२।२९*४८५:२ ।  
जय देव प्रभो विष्णो  
जय शङ्खगदाधर । *ह्व्_३२।२९*४८५:३ ।  
नमस् तुभ्यं हृषीकेश  
नमो देव जनार्दन । *ह्व्_३२।२९*४८५:४ ।  
आदिदेव जगन्नाथ  
भूतभावनभावन । *ह्व्_३२।२९*४८५:५ ।  
नमस् तुभ्यं प्रभो विष्णो  
भूतादिपतये नमः । *ह्व्_३२।२९*४८५:६ ।  
नम आद्याय बीजाय  
पुरुषाय नमो नमः । *ह्व्_३२।२९*४८५:७ ।  
नमो ऽस्तु ते जगन्नाथ  
नमो भूयो महात्मने । *ह्व्_३२।२९*४८५:८ ।  
किं वानेन जगन्नाथ  
नमस्कारेण केशव । *ह्व्_३२।२९*४८५:९ ।  
रक्ष नः सकलान् देवान्  
दैत्यपाशविपाशितान् । *ह्व्_३२।२९*४८५:१० ।  
स तेषां तां गिरं श्रुत्वा  
विष्णुर् दयितदैवतः ।  
मनश् चक्रे विनाशाय  
दानवानां महामृधे ॥ ह्व्_३२।३० ॥  
आकाशे तु स्थितो विष्णुर्  
उत्तमं वपुर् आस्थितः ।  
उवाच देवताः सर्वाः  
सप्रतिज्ञम् इदं वचः ॥ ह्व्_३२।३१ ॥  
शान्तिं व्रजत भद्रं वो  
मा भैष्ट मरुतां गणाः ।  
जिता मे दानवाः सर्वे  
त्रैलोक्यं प्रतिगृह्यताम् ॥ ह्व्_३२।३२ ॥  
ते तस्य सत्यसन्धस्य  
विष्णोर् वाक्येन तोषिताः ।  
देवाः प्रीतिं परां जग्मुः  
प्राप्येवामृतम् उत्तमम् ॥ ह्व्_३२।३३ ॥  
ततस् तमः संह्रियते  
विनेशुश् च बलाहकाः ।  
प्रववुश् च शिवा वाताः  
प्रसन्नाश् च दिशो दश ॥ ह्व्_३२।३४ ॥  
सुप्रभाणि च ज्योतिंषि  
चन्द्रं चक्रुः प्रदक्षिणम् ।  
दीप्तिमन्ति च तेजांसि  
चक्रुर् अर्कं प्रदक्षिणम् ॥ ह्व्_३२।३५ ॥  
न विग्रहं ग्रहाश् चक्रुः  
प्रसेदुश् चापि सिन्धवः ।  
विरजस्का बभुर् मार्गा  
नाकमार्गादयस् त्रयः ॥ ह्व्_३२।३६ ॥  
यथार्थम् ऊहुः सरितो  
नापि चुक्षुभिरे ऽर्णवाः ।  
आसञ् शुभानीन्द्रियाणि  
नराणाम् अन्तरात्मसु ॥ ह्व्_३२।३७ ॥  
महर्षयो वीतशोका  
वेदानुच्चैर् अधीयिरे ।  
यज्ञेषु च हविः स्वादु  
शिवम् आप च पावकः ॥ ह्व्_३२।३८ ॥  
प्रवृत्तधर्माः संवृत्ता  
लोका मुदितमानसाः ।  
+++([क्: व्२ ins.: :क्])+++  
सर्वे लोका मुदान्विताः । *ह्व्_३२।३९अ*४८६:१ ।*  
बभूवुर् अधिकाश् चैव । *ह्व्_३२।३९अ*४८६:२ ।*  
+++([क्: क्१ Ñ२ व्२ द्५ ins.: :क्])+++  
प्रीत्या परमया युक्ता  
देवदेवस्य भूपतेः । *ह्व्_३२।३९*४८७ ।  
विष्णोर् दत्तप्रतिज्ञस्य  
श्रुत्वारिनिधने गिरम् ॥ ह्व्_३२।३९ ॥  
+++([क्: द्६ त्१।२।४ ग् ins.: :क्])+++  
निहन्मि दानवान्दृप्तान्  
युष्माकं विग्रहैः सह । *ह्व्_३२।३९*४८८ ।  
    
+++([क्: त्३ ins.: :क्])+++  
गिरं ते दानवान् उग्रान्  
मेनिरे निहतान् युधि । *ह्व्_३२।३९*४८९ ।  
[चोलोफोन्]  
    
  
