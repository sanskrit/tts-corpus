+++
title = "०३३"

+++


    
{वैशम्पायन उवाच}  
ततो भयं विष्णुमयं  
श्रुत्वा दैतेयदानवाः ।  
उद्योगं विपुलं चक्रुर्  
युद्धाय युधि दुर्जयाः ॥ ह्व्_३३।१ ॥  
मयस् तु काञ्चनमयं  
त्रिनल्वान्तरम् अव्ययम् ।  
चतुश्चक्रं सुवपुषं  
सुकल्पितमहायुधम् ॥ ह्व्_३३।२ ॥  
किङ्किणीजालनिर्घोषं  
द्वीपिचर्मपरिष्कृतम् ।  
रचितं रत्नजालैश् च  
हेमजालैश् च शोभितम् ॥ ह्व्_३३।३ ॥  
ईहामृगगणाकीर्णं  
पक्षिभिश् च विराजितम् ।  
दिव्यास्त्रतूणीरधरं  
पयोधरनिनादितम् ॥ ह्व्_३३।४ ॥  
स्वक्षं रथवरोदारं  
सूपस्थम् अगमोपमम् ।  
गदापरिघसम्पूर्णं  
मूर्तिमन्तम् इवार्णवम् ॥ ह्व्_३३।५ ॥  
हेमकेयूरवलयं  
स्वर्णकुण्डलकूबरम् ।  
सपताकध्वजोदग्रं  
सादित्यम् इव मन्दरम् ॥ ह्व्_३३।६ ॥  
गजेन्द्राम्भोदवपुषं  
क्वचित् केसरवर्चसम् ।  
युक्तम् ऋक्षसहस्रेण  
सहस्राम्बुदनादितम् ॥ ह्व्_३३।७ ॥  
दीप्तम् आकाशगं दिव्यं  
रथं पररथारुजम् ।  
अतिष्ठत् समराकाङ्क्षी  
मेरुं दीप्त इवांशुमान् ॥ ह्व्_३३।८ ॥  
तारस् तु क्रोषविस्तारम्  
आयसं वाहयन् रथम् ।  
शैलोत्करिमसङ्काशं  
नीलाञ्जनचयोपमम् ॥ ह्व्_३३।९ ॥  
काललोहाष्टचरणं  
लोहेषायुगकूबरम् ।  
तिमिरोद्गारिकिरणं  
गर्जन्तम् इव तोयदम् ॥ ह्व्_३३।१० ॥  
लोहजालेन महता  
सगवाक्षेण दंशितम् ।  
आयसैः परिघैः पूर्णं  
क्षेपणीयैश् च मुद्गरैः ॥ ह्व्_३३।११ ॥  
प्रासैः पाशैश् च विततैर्  
अवसक्तैश् च मुद्गरैः ।  
शोभितं त्रासनीयैश् च  
तोमरैः सपरश्वधैः ॥ ह्व्_३३।१२ ॥  
उद्यतं द्विषतां हेतोर्  
द्वितीयम् इव मन्दरम् ।  
युक्तं खरसहस्रेण  
सो ऽध्यारोहद् रथोत्तमम् ॥ ह्व्_३३।१३ ॥  
विरोचनस् तु सङ्क्रुद्धो  
गदापाणिर् अवस्थितः ।  
प्रमुखे तस्य सैन्यस्य  
दीप्तशृङ्ग इवाचलः ॥ ह्व्_३३।१४ ॥  
युक्तं हयसहस्रेण  
हयग्रीवस् तु दानवः ।  
स्यन्दनं वाहयाम् आस  
सपत्नानीकमर्दनम् ॥ ह्व्_३३।१५ ॥  
व्यायतं बहुसहस्रं  
धनुर् विस्फारयन् महत् ।  
वराहः प्रमुखे तस्थौ  
सावरोह इवाचलः ॥ ह्व्_३३।१६ ॥  
क्षरस् तु विक्षरन् दर्पान्  
नेत्राभ्यां रोषजं जलम् ।  
स्फुरद्दन्तौष्ठवदनः  
सङ्ग्रामं सो ऽभ्यकाङ्क्षत ॥ ह्व्_३३।१७ ॥  
त्वष्टा त्व् अष्टादशहयं  
यानम् आस्थाय दानवः ।  
व्यूहितो दानवैर् व्यूहैः  
परिचक्राम वीर्यवान् ॥ ह्व्_३३।१८ ॥  
विप्रचित्तिसुतः श्वेतः  
श्वेतकुण्डलभूषणः ।  
श्वेतशैलप्रतीकाशो  
युद्धायाभिमुखः स्थितः ॥ ह्व्_३३।१९ ॥  
अरिष्टो बलिपुत्रस् तु  
वरिष्ठो ऽद्रिशिलायुधः ।  
युद्धायातिष्ठद् आयस्तो  
धराधर इवापरः ॥ ह्व्_३३।२० ॥  
किशोरस् त्व् अतिसंहर्षात्  
किशोर इव चोदितः ।  
अभवद् दैत्यसैन्यस्य  
मध्ये रविर् इवोदितः ॥ ह्व्_३३।२१ ॥  
लम्बस् तु लम्बमेघाभः  
प्रलम्बाम्बरभूषणः ।  
दैत्यव्यूहगतो भाति  
सनीहार इवांशुमान् ॥ ह्व्_३३।२२ ॥  
स्वर्भानुरास्ययोधी तु  
दशनौष्ठेक्षणायुधः ।  
+++([क्: त्३ ins.: :क्])+++  
प्रमुखे देवसेनाय  
रराज गिरिसन्निभः । *ह्व्_३३।२३*४९० ।  
हसंस् तिष्ठति दैत्यानां  
प्रमुखे सुमुखो ग्रहः ॥ ह्व्_३३।२३ ॥  
अन्ये हयगता भान्ति  
नागस्कन्धगताः परे ।  
सिंहव्याघ्रगताश् चान्ये  
वराहर्क्षगताः परे ॥ ह्व्_३३।२४ ॥  
केचित् खरोष्ट्रयातारः  
केचित् तोयदवाहनाः ।  
नानापक्षिगताः केचित्  
केचित् पवनवाहनाः ॥ ह्व्_३३।२५ ॥  
पत्तिनस् त्व् अपरे दैत्या  
भीषणा विकृताननाः ।  
एकपादा द्विपादाश् च  
ननृतुर् युद्धकङ्क्षिणः ॥ ह्व्_३३।२६ ॥  
प्रक्ष्वेडमाना बहवः  
स्फोटयन्तश् च दानवाः ।  
दृप्तशार्दूलनिर्घोषा  
नेदुर् दानवपुङ्गवाः ॥ ह्व्_३३।२७ ॥  
ते गदापरिघैर् उग्रैर्  
धनुर् व्यायामशालिनः ।  
बाहुभिः परिघाकारैस्  
तर्जयन्ति स्म दानवाः ॥ ह्व्_३३।२८ ॥  
प्रासैः पाशैश् च खड्गैश् च  
तोमराङ्कुशपट्टिसैः ।  
चिक्रीडुस् ते शतघ्नीभिः  
शितधारैश् च मुद्गरैः ॥ ह्व्_३३।२९ ॥  
गण्डशैलैश् च शैलैश् च  
परिघैश् चोत्तमायुधैः ।  
चक्रैश् च दैत्यप्रवराश्  
चक्रुर् आनन्दितं बलम् ॥ ह्व्_३३।३० ॥  
+++([क्: क्१।२ Ñ२ द्न्१ द्३।४ ins.: :क्])+++  
काङ्क्षन्तो विजयं युद्धे  
दानवा युद्धदुर्मदाः । *ह्व्_३३।३०*४९१ ।  
एवं तद् दानवं सैन्यं  
सर्वं युद्धमदोत्कटम् ।  
देवान् अभिमुखं तस्थौ  
मेघानीकम् इवोद्धतम् ॥ ह्व्_३३।३१ ॥  
तदद्भुतं दैत्यसहस्रगाढं  
वाय्वग्नितोयाम्बुदशैलकल्पम् ।  
बलं रणौघाभ्युदयाभ्युदीर्णं  
युयुत्सयोन्मत्तम् इवाबभासे ॥ ह्व्_३३।३२ ॥  
[चोलोफोन्]  
    
  
