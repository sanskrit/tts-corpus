+++
title = "२८"

+++

पुलस्त्य उवाच ।  
ततो गिरौ वसन् रुद्रः स्वेच्छया विचरन् मुने ।  
विश्वकर्माणमाहूय प्रोवाच कुरु मे गुहम् ॥ २८।१ ॥  
ततश्चकार शर्वस्य गृहं स्वस्तिकलक्षणम् ।  
योजनानि चतुःषष्टिः प्रमाणेन हिरण्मयम् ॥ २८।२ ॥  
दन्ततोरमनिर्व्यूहं मुक्ताजालान्तरं शुभम् ।  
शुद्धस्फटिकसोपानं वैडूर्यकृतपरूपकम् ॥ २८।३ ॥  
सप्तकक्षं सुविस्तीर्णं सर्वैः समुदितं गुणैः ।  
ततो देवपतिश्चक्रे यज्ञं गार्हस्थ्यलक्षणम् ॥ २८।४ ॥  
तं पूर्वचरितं मार्गमनुयाति स्म शङ्करः ।  
तथा सतस्त्रिनेत्रस्य महान् कालो ऽभ्यगान्मुने ॥ २८।५ ॥  
रमतः सह पार्वत्या धर्मापेक्षो जगत्पतिः ।  
ततः कदाचिन्नर्मार्थं कालीत्युक्ता भवेन हि ॥ २८।६ ॥  
पार्वती मन्युनाविष्टा शङ्करं वाक्यमब्रवीत् ।  
संरोहतीषुणा विद्धं वनं परशुना हतम् ।  
वाचा दुरुक्तां बीभत्सं न प्ररोहति वाक्क्षतम् ॥ २८।७ ॥  
वाक्सायका वदनान्निष्पतन्ति तैराहतः शोचति रात्र्यहानि ।  
न तान् विमुञ्चेत हि पण्डितो जनस्तमद्य धर्म वितथं त्वया कृतम् ॥ २८।८ ॥  
तस्माद् व्रजामि देववेश तपस्तप्तुमनुत्तमम् ।  
तथा यतिष्ये यथा भवान् कालीति वक्ष्यति ॥ २८।९ ॥  
इत्येवमुक्त्वा गिरिजा प्रणम्य च महेश्वरम् ।  
अनुज्ञाता त्रिरिजा दिवमेवोत्पपात ह ॥ २८।१० ॥  
समुत्पत्य च वेगेन हिमाद्रिशिखरं शिवम् ।  
टङ्कच्छिन्नं प्रयत्नेन विधात्रा निर्मितं तथा ॥ २८।११ ॥  
ततो ऽवतीर्य सस्मार जयां च विजयां तथा ।  
जयन्तीं च महापुण्यां चतुर्थोमपराजिताम् ॥ २८।१२ ॥  
ताः संस्मृताः समाजग्मुः कालीं द्रष्टुं हि देवताः ।  
अनुज्ञातास्तथा देव्या शुश्रूषां चक्रिरे शुभाः ॥ २८।१३ ॥  
ततस्तपसि पार्वत्यां स्थितायां हिमवद्वनात् ।  
समाजगाम तं देशं व्याघ्रो दंष्ट्रानखायुधः ॥ २८।१४ ॥  
एकपादस्थितायां तु देव्यां व्याघ्रस्त्वचिन्तयत् ।  
यदा पतिष्यते चेयं तदादास्यामि वै अहम् ॥ २८।१५ ॥  
इत्येवं चिन्तयन्नेव दत्तदृष्टिर्मृगाधिपः ।  
पश्यमानस्तु वदनमेकदृष्टिरजायत ॥ २८।१६ ॥  
ततो वर्षशतं देवी गृणन्ती ब्रह्ममः पदम् ।  
तपो ऽवर्षशतं देवी गृणन्ती ब्रह्म त्रिभुवनेश्वरः ॥ २८।१७ ॥  
पितामहस्ततोवाच देवीं प्रीतो ऽस्मि शास्वते ।  
तपसा धूतपापासि वरं वृणु यथेप्सितम् ॥ २८।१८ ॥  
अथोवाच वचः काली व्याघ्रस्य कमलोद्भव ।  
वरदो भव तेनाहं यास्ये प्रीतिमनुत्तमाम् ॥ २८।१९ ॥  
ततः प्रादाद् वरं ब्रह्मा व्याग्रस्याद्भुतकर्मणः ।  
गाणपत्यं विभौ भक्तिमजेयत्वं च धर्मिताम् ॥ २८।२० ॥  
वरं व्याघ्राय दत्वैवं शिवकान्तामथाब्रवीत् ।  
वृणीष्व वरमव्यग्रा वरं दास्ये तवाम्बिके ॥ २८।२१ ॥  
ततो वरं गिरिसुता प्राह देवी पितामहम् ।  
वरः प्रदीयतां मह्यं वर्णं कनकसन्निभम् ॥ २८।२२ ॥  
तथेत्युक्त्वा गतो ब्रह्मा पर्वती चाभवत् ततः ।  
कोशं कृष्णं परित्यज्य पद्मकिञ्जल्कसन्निभाः ॥ २८।२३ ॥  
तस्मात् कोशाच्च सञ्जाता भूयः कात्यायनी मुने ।  
तामभ्येत्य सहस्राक्षः प्रतिजग्राह दक्षिणाम् ।  
प्रोवाच गिरिजां देवो वाक्यं स्वार्थाय वासवः ॥ २८।२४ ॥  
इन्द्र उवाच ।  
इयं प्रदीयतां मह्यं भगिनी मे ऽस्तु कौशिकी ।  
त्वत्कोशसम्भवा चेयं कौशिकी कौशिको ऽप्यहम् ॥ २८।२५ ॥  
तां प्रादादिति संश्रुत्य कौशिकीं रूपसंयुताम् ।  
सहस्राक्षो ऽपि तां गृह्य विन्ध्यं वेगाज्जगाम च ॥ २८।२६ ॥  
तत्र गत्वा त्वथोवाच तिष्ठस्वात्र महाबले ।  
पूज्यमाना सुरैर्नाम्ना ख्याता त्वं विन्ध्यवासिनी ॥ २८।२७ ॥  
तत्र स्थाप्य हरिर्देवीं दत्त्वा सिंहं च वाहनम् ।  
भवामरारिहन्त्रीति उक्त्वा स्वर्गमुपागमत् ॥ २८।२८ ॥  
उमापि तं वरं लब्ध्वा मन्दरं पुनेत्य च ।  
प्रणम्य च महेशानं स्थिता सविनयं मुने ॥ २८।२९ ॥  
ततो ऽमरगुरुः श्रीमान् पार्वत्या सहितो ऽव्ययः ।  
तस्थौ व्रषसहस्रं हि महामोहनके मुने ॥ २८।३० ॥  
महामोहस्थिते रुद्रे भुवनाश्चेलुरुद्धताः ।  
चक्षुभुः सागराः सप्त देवाश् च भयमागमन् ॥ २८।३१ ॥  
ततः सुराः सहेन्द्रेण ब्रह्मणः सदनं गताः ।  
प्रणम्योचुर्महेशानं जगत् क्षुब्धं तु किं त्विदम् ॥ २८।३२ ॥  
तानुवाच भवो नूनं महामोहनके स्थितः ।  
तेनाक्रान्तास्त्विमे लोका जग्मुः क्षोभं दुरत्ययम् ॥ २८।३३ ॥  
इत्युक्त्वा सो ऽभवत् तूष्णीं ततो ऽप्यूचुः सुरा हरिम् ।  
आगच्छ शक्रर् गच्छामो यावत् तन्न समाप्यते ॥ २८।३४ ॥  
समाप्ते मोह्वने बालो यः समुत्पस्यते ऽव्ययः ।  
स नूनं देवराजस्य पदमैन्दं हरिष्यति ॥ २८।३५ ॥  
ततो ऽमराणां वचनाद् विवेको बलघातिनः ।  
भयाज्ज्ञानं ततो नष्टं भाविकर्मप्रचोदनात् ॥ २८।३६ ॥  
ततः शक्रः सुरैः सार्धं वह्निना च सहस्रदृक् ।  
जगाम मन्दरगिरिं तच्छृङ्गे न्यविशत्ततः ॥ २८।३७ ॥  
अशक्ताः सर्व एवैते प्रवेष्टुं तद्भवाजिरम् ।  
चिन्तयित्वा तु सुचिरं पावकं ते व्यसर्जयन् ॥ २८।३८ ॥  
स चाभ्येत्य सुरश्रेष्ठो दृष्ट्वा द्वारे च नन्दिनम् ।  
दुष्प्रवेशं च तं मत्वा चिन्तां वह्निः परां गतः ॥ २८।३९ ॥  
स तु चिन्तार्णवे मग्नः प्रापश्यच्छम्भुसद्मनः ।  
निष्क्रामनतीं महापङ्क्तिं हंसानां विमलां तथा ॥ २८।४० ॥  
असावुपाय इत्युक्त्वा हंसरूपो हुताशनः ।  
वञ्चयित्वा प्रतीहारं प्रविवेश हराजिरम् ॥ २८।४१ ॥  
प्रविश्य सूक्ष्ममूर्तिश्च शिरोदेसे कपर्दिनः ।  
प्राह प्रहस्य गम्भीरं देवा द्वारि स्थिता इति ॥ २८।४२ ॥  
तच्छ्रत्वा सहसोत्थाय परित्यज्य गिरेः सुताम् ।  
विनिष्क्रन्तो ऽजिराच्छर्वो वह्निना सह नारद ॥ २८।४३ ॥  
विनिष्क्रान्ते सुरपतौ देवा मुदितमानसाः ।  
शिरोभिरवनीं जग्मुः सेन्द्रार्कशशिपावकाः ॥ २८।४४ ॥  
ततः प्रीत्या सुरानाह वदध्वं कार्यमाशु मे ।  
प्रणामावनतानां वो दास्ये ऽहं वरमुत्तमम् ॥ २८।४५ ॥  
देवा ऊचुः ।  
यदि तुष्टो ऽसि देवानां वरं दातुमिहेच्छसि ।  
तदिदं त्यज्यतां तावन्महामैथुनमीश्वर ॥ २८।४६ ॥  
ईश्वर उवाच ।  
एवं भवतु सन्त्यक्तो मया भावो ऽमरोत्तमाः ।  
ममेदं तेज उद्रिक्तं कश्चिद् देवः प्रतीच्छतु ॥ २८।४७ ॥  
पुलस्त्य उवाच ।  
इत्युक्ताः शम्भुना देवाः सेन्द्रचन्द्रदिवाकराः ।  
असीदन्त यथा मग्नाः पङ्के वृन्दारका इव ॥ २८।४८ ॥  
सीदस्तु दैवतेष्वेवं हुतासो ऽभ्येत्य शङ्करम् ।  
प्रोवाच मुञ्च तेजस्त्वं प्रतीच्छाम्येष शङ्कर ॥ २८।४९ ॥  
ततो मुमोच भगवांस्तद्रेतः स्कन्नमेव तु ।  
जलं तृषानते वै यद्वत् तैलपानं पिपासितः ॥ २८।५० ॥  
ततः पीते तेजसि वै शार्वे देवेन वह्निना ।  
स्वस्थाः सुराः समामन्त्र्य हरं जग्मुस्त्रिविष्टपम् ॥ २८।५१ ॥  
सम्प्रयातेषु देवेषु हरो ऽपि निजमन्दिरम् ।  
समभ्येत्य महादेवीमिदं वचनमब्रवीत् ॥ २८।५२ ॥  
देवि देवैरिहाभ्येत्य यत्नात् प्रेष्य हुताशनम् ।  
नीतः प्रोक्तो निषिद्धस्तु पुत्रोत्पत्तिं तवोदरात् ॥ २८।५३ ॥  
सापि भर्तुर्वचः श्रुत्वा क्रुद्धा रक्तान्तलोचना ।  
शशाप दैवतान् सर्वान् नष्टपुत्रोद्भवा शिवा ॥ २८।५४ ॥  
यस्मान्नेच्छन्ति ते दुष्टा मम पुत्रमथौरसम् ।  
तस्मात् ते न जनष्यन्तिस्वासुयोषित्सु पुत्रकान् ॥ २८।५५ ॥  
एवं शप्त्वा सुरान् गौरी शौचशालामुपागमत् ।  
आहूय मालिनीं स्वनातुं मतिं चक्रे तपोधना ॥ २८।५६ ॥  
मालिनी सुरभिं गृह्य श्लक्ष्णमुद्वर्तनं शुभा ।  
देव्यङ्गमुद्विर्तयते कराभ्यां कनकप्रभम् ।  
तत्स्वेदं पार्वती चैव मेने कीदृग्गुणेन हि ॥ २८।५७ ॥  
मालिनी तूर्णमगमद् गृहं स्नानस्य कारणात् ।  
तस्यां गतायां शैलेयी मलाच्चक्रे गजाननम् ॥ २८।५८ ॥  
चतुर्भुजं पीनवक्षं पुरुषं लक्षणान्वितम् ।  
कृत्वोत्ससर्ज भूम्यां च स्थिता भद्रासने पुनः ॥ २८।५९ ॥  
मालिनी तच्छिरःक्नानं ददौ विहसती तदा ।  
ईषद्धासामुमा दृष्ट्वा मालिनीं प्राह नारद ॥ २८।६० ॥  
किमर्थं भीरु शनकैर्हससि त्वमतीव च ।  
साथोवाच हसाम्येवं भवत्यास्तनयः किल ॥ २८।६१ ॥  
भविष्यतीति देवेन प्रोक्तो नन्दी गणाधिपः ।  
तच्छुत्वा मम हासो ऽयं सञ्जातो ऽद्य कृशोदरि ॥ २८।६२ ॥  
यस्माद् देवैः पुत्रकामः शङ्करो विनिवारितः ।  
एतच्छ्रुत्वा वचो देवी सस्नौ तत्र विधानतः ॥ २८।६३ ॥  
स्नात्वार्च्य शङ्करं भक्त्या समभ्यागाद् गृहं प्रति ।  
ततः शम्भुः समागत्य तस्मिन् भद्रासने त्वपि ॥ २८।६४ ॥  
स्नातस्तस्य ततो ऽधस्तात् स्थितः स मलपूरुषः ।  
उमास्वेदं भवस्वेदं जलभूतिसमन्वितम् ॥ २८।६५ ॥  
तत्सम्पर्कात् समुत्तस्थौ फूत्कृत्य करमुत्तम् ।  
अपत्यं हि विदित्वा च प्रीतिमान् भुवनेश्वरः ॥ २८।६६ ॥  
तं चादाय हरो नन्दिमुवाच भगनेत्रहा ।  
रुद्रः स्नात्वर्च्य देवादीन् वाग्भिरद्भिः पितृनपि ॥ २८।६७ ॥  
जप्त्वा सहस्रनामानमुमापार्श्वमुपागतः ।  
समेत्य देवीं विहसन् शङ्करः शूलधृग् वः ॥ २८।६८ ॥  
प्राह त्वं पश्य शैलेयि स्वसुतं गुमसंयुतम् ।  
इत्युक्ता पर्वतसुता समेत्यापस्यदद्भुतम् ॥ २८।६९ ॥  
यत्तदङ्गमलाद्दिव्यं कृतं गजमुखं नरम् ।  
ततः प्रीति गिरिसुता तं पुत्रं परिषष्वजे ॥ २८।७० ॥  
मूर्ध्नि चैनमुपाघ्राय ततः शर्वो ऽब्रवीदुमाम् ।  
नायकेन विना देवि तव भूतो ऽपि पुत्रकः ॥ २८।७१ ॥  
यस्माज्जातस्ततो नाम्ना भविष्यति विनायकः ।  
एष विघ्नसहस्राणि सुरादीनां करिष्यति ॥ २८।७२ ॥  
पूजयिष्यन्ति चैवास्य लोका देवि चराचराः ।  
इत्येवमुक्त्वा देव्यास्तु दत्तवांस्तनयाय हि ॥ २८।७३ ॥  
सहायं तु गणश्रेष्ठं नाम्ना ख्यातं घटोदरम् ।  
तथा मातृगणा घोरा भूता विघ्नकराश्च ये ॥ २८।७४ ॥  
ते सर्वे परमेशेन देव्याः प्रीत्योपपादिताः ।  
देवी च स्वसुतं दृष्ट्वा परां मुदमवाप च ॥ २८।७५ ॥  
रेमे ऽथ शम्भुना सार्धं मन्दरे चारुकन्दरे ।  
एवं भूयो ऽभवद् देवी इयं कात्यायनी विभो ।  
या जघान महादैत्यै पुरा शुम्भनिशुम्भकौ ॥ २८।७६ ॥  
एतत् तवोक्तं वचनं शुभाख्यं यथोद्भवं पर्वततो मृडान्याः ।  
स्वर्ग्यं यशस्यं च तथाघहारि आख्यनमूर्जस्करमद्रिपुत्र्याः ॥ २८।७७ ॥  
    
इति श्रीवामनपुराणे अष्टाविंशो ऽध्यायः
