+++
title = "४१"

+++

पुलास्त्य उवाच ।  
हरो ऽपि शम्बरे याते समाहूयाथ नन्दिनम् ।  
प्राहामन्त्रय शैलादे ये स्थितास्तव शासने ॥ ४१।१ ॥  
ततो महेशवचनान्नन्दी तूर्णतरं गतः ।  
उपस्पृश्य जलं श्रीमान् सस्मार गणनायकान् ॥ ४१।२ ॥  
नन्दिना संस्मृताः सर्वे गणनाथाः सहस्रशः ।  
समुत्पत्य त्वरायुक्ताः प्रणतास्त्रिदसेश्वरम् ॥ ४१।३ ॥  
आगतांश्च गणान्नन्दी कृताञ्जलिपुटो ऽव्ययः ।  
सर्वान् निवेदयामास शङ्कराय महात्मने ॥ ४१।४ ॥  
नन्द्युवाच ।  
यानेतान् पश्यसे शम्भो त्रिनेत्राञ्जटिलाञ्शुचीन् ।  
एते रुद्रा इति ख्याताः कोट्य एकादशैव तु ॥ ४१।५ ॥  
वानरास्यान् पश्यसे यान् शार्दूलसमविक्रमान् ।  
एतेषां द्वारपालास्ते मन्नमानो यशोधनाः ॥ ४१।६ ॥  
षण्मुखान् पश्यसे यांश्च शक्तिपाणीञ्शिखिध्वजान् ।  
षट् च षष्टिस्तथा कोट्यः स्कन्दनाम्नः कुमारकान् ॥ ४१।७ ॥  
एतावत्यस्तथा कोट्य शाखा नाम षडाननाः ।  
विशाखास्तावदेवोक्ता नैगमेयाश्च शङ्कर ॥ ४१।८ ॥  
सप्तकोटिशतं शम्भो अमी वै प्रमथोत्तमाः ।  
एकैकं प्रति देवेश तावत्यो ह्यपि मातरः ॥ ४१।९ ॥  
भस्मारुणितदेहाश्च त्रिनेत्राः शूलपाणयः ।  
एते शैवा इति प्रोक्तास्तव भक्ता गणेश्वराः ॥ ४१।१० ॥  
तथा पाशुपताश्चान्ये भस्मप्रहारणा विभो ।  
एते गणास्त्वसङ्ख्याताः सहायार्थं समागताः ॥ ४१।११ ॥  
पिनाकधारिणो रौद्रा गणाः कालमुखापरे ।  
तव भक्ताः समायाता जटामण्डलिनोद्भुताः ॥ ४१।१२ ॥  
खट्वाङ्गयोधिनो वीरा रक्तचर्मसमावृताः ।  
इमे प्राप्ता गणा योद्धुं महाव्रतिन उत्तमाः ॥ ४१।१३ ॥  
दिग्वाससो मौनिनश्च घण्टाप्रहरणास्तथा ।  
निराश्रया नाम गणाः समायाता जगद्गुरो ॥ ४१।१४ ॥  
सार्धद्विनेत्राः पद्माक्षाः श्रीवत्साङ्कितवक्षसः ।  
समायाताः खगारूढा वृषभध्वजिनो ऽव्ययाः ॥ ४१।१५ ॥  
महापाशुपता नाम चक्रशूलधरास्तथा ।  
भैरवो विष्णुना सार्द्धमभेदेनार्चितो हि यै ॥ ४१।१६ ॥  
इमे मृगोन्द्रवदनाः शूलबाणधनुर्धराः ।  
गणास्त्वद्रोमसम्भूता वीरभद्रपुरोगमाः ॥ ४१।१७ ॥  
एते चान्ये च बहवः शतशो ऽथ सहस्रशः ।  
सहायार्थं तवायाता यथाप्रीत्यादिशस्व तान् ॥ ४१।१८ ॥  
ततो ऽभ्येत्य गणाः सर्वे प्रणेमुर्वृषभध्वजम् ।  
तान् करेणैव भगवान् समाश्वास्योपवेशयत् ॥ ४१।१९ ॥  
महापाशुपतान् दृष्ट्वा समुत्थाय महेश्वरः ।  
सम्परिष्वजताध्यक्षांस्ते प्रणेमुर्महेश्वरम् ॥ ४१।२० ॥  
ततस्तदद्भुततमं दृष्ट्वा सर्वे गणेश्वराः सुचिरं विस्मिताक्षाश्च वैलक्ष्यमगमत् परम् ॥ ४१।२१ ॥  
विस्मिताक्षान् गणान् दृष्ट्वा सैलदिर्योगिनां वरः ।  
प्राह प्रहस्य देवेशं शूलपाणिं गणाधिपम् ॥ ४१।२२ ॥  
विस्मितामी गणा देव सर्व एव महेश्वर ।  
महापाशुपतानां हि यत् त्वयालिङ्गनं कृतम् ॥ ४१।२३ ॥  
तदेतेषां महादेव स्फुटं त्रैलोक्यविन्दकम् ।  
रूपं ज्ञानं विवेकं च वदस्व स्वेच्छया विभो ॥ ४१।२४ ॥  
प्रमथाधिपतेर्वाक्यं विदित्वा भूतभावनः ।  
बभाषे तान् गणान् सर्वान् भावाभावविचारिणः ॥ ४१।२५ ॥  
रुद्र उवाच। ।  
भव्द्भिर्भक्तिसंयुक्तैर्हरो भावेन पूजितः ।  
अहङ्कारविमूढैश्च निन्दद्भिर्वैष्णवं पदम् ॥ ४१।२६ ॥  
तेनाज्ञानेन भवतोनादृत्यानुविरोधिताः ।  
यो ऽहं स भगवान् विष्णुर्विष्णुर्यः सो ऽहमव्ययः ॥ ४१।२७ ॥  
नावयोर्वै विशेषो ऽस्ति एका मूर्तिर्द्विधा स्थिता ।  
तदमीभिर्नरव्याघ्रैर्भक्तिभावयुतैर्गणैः ॥ ४१।२८ ॥  
यथाहं वै परिज्ञातो न भवद्भिस्तथा ध्रुवम् ।  
येनाहं निन्दितो नित्यं भवद्भिर्मूढबुद्धिभिः ॥ ४१।२९ ॥  
तेन ज्ञानं हि वै नष्टं नातस्त्वालिङ्गिता मया ।  
इत्येवमुक्ते वचने गणाः प्रोचुर्महेश्वरम् ॥ ४१।३० ॥  
कथं भवान् यथैक्येन संस्थितो ऽस्ति जनार्दनः ।  
भवान् हि निर्मलः सुद्धः शान्तः सुक्लो निरञ्जनः ॥ ४१।३१ ॥  
स चाप्यञ्जनसङ्काशः कथं तेनेह युज्यते ।  
तेषां वचनमर्थाढ्यं श्रुत्वा जीमूतवाहनः ॥ ४१।३२ ॥  
विहस्य मेघगम्भीरं गणानिदमुवाच ह ।  
श्रूयतां सर्वमाख्यास्ये स्वयशोवर्द्धनं वचः ॥ ४१।३३ ॥  
न त्वेव योग्या यूयं हि महाज्ञानस्य कर्हिचित् ।  
अपवादभयाद् गुह्यं भवतां हि प्रकाशये ॥ ४१।३४ ॥  
प्रियध्वमपि चैतेन यन्मच्चित्तास्तु नित्यशः ।  
एकरूपात्मकं देहं कुरुध्यं यत्नमास्थिताः ॥ ४१।३५ ॥  
पयसा हविषाद्यैश्च स्नापनेन प्रयत्नतः ।  
चन्दनादिभिरेकाग्रैर्न मे प्रीतिः प्रजायते ॥ ४१।३६ ॥  
यत्नात् क्रकचमादाय छिन्दध्वं मम विग्रहम् ।  
नरकार्हा भवद्भक्ता रक्षामि स्वयशोर्ऽथतः ॥ ४१।३७ ॥  
मायं वदिष्यते लोको महान्तमपवादिनम् ।  
यथा पतन्ति नरके हरभक्तास्तपस्विनः ॥ ४१।३८ ॥  
व्रजन्ति नरकं घोरं इत्येवं परिवादिनः ।  
अतोर्ऽथं न क्षिपाम्यद्य भवतो नरके ऽद्भुते ॥ ४१।३९ ॥  
यन्निन्दध्वं जगन्नाथं पुष्कराक्षं च मन्मयम् ।  
स चैव सदृशो लोके विद्यते सचराचरे ।  
श्वेतमूर्तिः स गवान् पीतो रक्तो ऽञ्जनप्रभः ॥ ४१।४० ॥  
न तस्य सदृशो लोके विद्यते सचराचरे ।  
श्वेतमूर्तिः स भगवान् पीतो रक्तो ऽञ्जनप्रभः ॥ ४१।४१ ॥  
तस्मात् परतरं लोके नान्यद् धर्म हि विद्यते ।  
सात्त्विकं राजसं चैव तामसं मिश्रकं तथा ।  
स एव धत्ते भगवान् सर्वपूज्यः सदाशिवः ॥ ४१।४२ ॥  
शङ्करस्य वचः श्रुत्वा शैवाद्या प्रमथोत्तमाः ।  
प्रत्यूचुर्भगवन् ब्रूहि सदाशिवविशेणम् ॥ ४१।४३ ॥  
तेषां तद् भाषितं श्रुत्वा प्रमथानामथेश्वरः ।  
दर्शयामास तद्रूपं सदाशैवं निरञ्जनम् ॥ ४१।४४ ॥  
ततः पश्यन्ति हि गणाः तमीसं वै शहस्रशः ।  
सहस्रवक्त्रचरणं सहस्त्रभुजमीश्वरम् ॥ ४१।४५ ॥  
दण्डपाणिं सुदुर्दृश्यं लोकैर्व्याप्तं समन्ततः ।  
दण्डसंस्थास्य दृश्यन्ते देवप्रहरणास्तथा ॥ ४१।४६ ॥  
तत एकमुखं भूयो ददृशुः शङ्करं गणाः ।  
रौद्रैश्च वैष्णवैश्चैव वृतं चिह्नैः सहस्रशः ॥ ४१।४७ ॥  
अर्द्धेन वैष्णववपुर्द्धेन हरविग्रहः ।  
खगध्वजं वृषारूढं वृषध्वजम् ॥ ४१।४८ ॥  
यथा यथा त्रिनयनो रूपं धत्ते गुणाग्रणीः ।  
तथा तथा त्वजायन्त महापाशुपता गणाः ॥ ४१।४९ ॥  
ततो ऽभवच्चैकरूपी शङ्करो बहुरूपवान् ।  
द्विरूपश्चाभवद् योगी एकरूपो ऽप्यरूपवान् ।  
क्षणाच्छ्वेतः क्षणाद् रक्तः पीतो नीलः क्षणादपि ॥ ४१।५० ॥  
मिश्रको वर्णहीनश्च महापाशुपतस्तथा ।  
क्षणाद् भवति रुद्रेन्द्रः क्षणाच्छम्भुः प्रभाकरः ॥ ४१।५१ ॥  
क्षणार्द्धाच्छङ्करो विष्णुः क्षणाच्छर्वः पितामहः ।  
ततस्तदद्भुततमं दृष्ट्वा शैवादयो गणाः ॥ ४१।५२ ॥  
अजानन्त तदैक्येन ब्रह्मविष्ण्वीशभास्करान् ।  
यदाभिन्नममन्यन्त देवेदेवं सदाशिवम् ॥ ४१।५३ ॥  
तदा निर्धूतपापास्ते समजायन्त पार्षदाः ।  
तेष्वेवं धूतपापेषु अभिन्नेषु हरीश्वरः ॥ ४१।५४ ॥  
प्रीतात्मा विबभो शंशुः प्रीतीयुक्तो ऽब्रवीद् वचः ।  
परितुष्टो ऽस्मि वः सर्वे ज्ञानेनानेन सुव्रताः ॥ ४१।५५ ॥  
वृणुध्वं वरमानन्त्यं दास्ये वो मनसेप्सितम् ।  
ऊचुस्ते देहि भगवन् वरमस्माकमीश्वर ।  
भिन्नदृष्ट्युद्भवं पापं यत्तद् भ्रंशं प्रयातु नः ॥ ४१।५६ ॥  
पुलस्त्य उवाच ।  
बाढमित्यब्रवीच्छर्वश्चक्रे निर्धूतकल्पषान् ।  
सम्परिष्वजताव्यक्तस्तान् सर्वान् गणयूथपान् ॥ ४१।५७ ॥  
इति विभुना प्रणतार्तिहरेण गणपतयो वृषमेघरथेन ।  
श्रुतिगदितानुगमेनेव मन्दरं गिरिमवतत्य समध्यवसन्तम् ॥ ४१।५८ ॥  
आच्छादितो गिरिवरः प्रमथैर्घनाभै राभाति शुक्लतनुरीश्वरपादजुष्टः ।  
नीलाजिनातततनुः शरदभ्रवर्णो यद्वद् विभाति बलवान् वृषभो हरस्य ॥ ४१।५९ ॥  
    
इति श्रीवामनपुराणे एकचत्वारिशो ऽध्यायः
