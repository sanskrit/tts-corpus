+++
title = "०७"

+++

पुलस्त्य उवाच ।  
ततो ऽनङ्गं विभुर्द्दष्ट्वा ब्रह्मन् नारायणो मुनिः ।  
प्रहस्यैवं वचः प्राह कन्दर्व इह आस्यताम् ॥ ७।१ ॥  
तदक्षुब्धत्वमीक्ष्यास्य कामो विस्मयमागतः ।  
वसन्तो ऽपि महाचिन्तां जगामाशु महामुने ॥ ७।२ ॥  
ततश्चाप्सरसो दृष्ट्वा स्वागतेनाभिपूज्य च ।  
वसन्तमाह भगवानेह्येहि स्थीयतामिति ॥ ७।३ ॥  
ततो विहस्य भगवान् मञ्जरीं कुसुमावृताम् ।  
आदाय प्राक्सुवर्णाङ्गीमूर्वोर्बालां विनिर्ममे ॥ ७।४ ॥  
ऊरूद्भवां स कन्दर्पो दृष्ट्वा सर्वाङ्गसुन्दरीम् ।  
अमन्यत तदानङ्गः किमियं सा प्रिया रतिः ॥ ७।५ ॥  
तदेव वदनं चारु स्वक्षिभ्रूकुटिलालकम् ।  
सुनासावंशाधरोष्ठमालोकनपरायणम् ॥ ७।६ ॥  
तावेवाहार्य विरलौ पीवरौ मग्नचूचुकौ ।  
राजेते ऽस्यः कुचौ पीनौ सज्जनावि संहतौ ॥ ७।७ ॥  
तदेव तनु चार्वङ्ग्या वलित्रयविभूषितम् ।  
उदरं राजते श्लक्ष्णं रोमावलिविभूषितम् ॥ ७।८ ॥  
रोमावलीच जघनाद् यान्ती स्तनतटं त्वियम् ।  
राजते भृङ्गमालेव पुलिनात् कमलाकरम् ॥ ७।९ ॥  
जघनं त्वतिविस्तीर्ण भात्यस्या रशनावृतम् ।  
श्रीरोदमथने नद्धूं भूजङ्गेनेव मन्दरम् ॥ ७।१० ॥  
कदलीस्तम्भसदृशैरूर्ध्वमूलैरथोरुभिः ।  
विभाति सा सुचार्वङ्गी पद्मकिढ्जल्कसन्निभा ॥ ७।११ ॥  
जानुनी गूढगुल्फे च शुभे जङ्घे त्वरोमशे ।  
विभातो ऽस्यास्तथा पादावलक्तकसमत्विषौ ॥ ७।१२ ॥  
इति सञ्चिन्तयन् कामस्तामनिन्दितलोचनाम् ।  
कामातुरो ऽसौ सञ्जातः किमुतान्यो जनो मुने ॥ ७।१३ ॥  
माधवो ऽप्युर्वशीं दृष्ट्वा सञ्चिन्तयत नारद ।  
किंस्वित् कामनरेन्द्रस्य राजधानी स्वयं स्थिता ॥ ७।१४ ॥  
आयाता शशिनो नूनमियं कान्तिर्निशाक्षये ।  
रविरश्मिप्रतापार्तिभीता शरणमागता ॥ ७।१५ ॥  
इत्थं सञ्चितयन्नेव अवष्टभाप्सरोगणम् ।  
तस्थौ मुनिरिव ध्यानमास्थितः स तु माधवः ॥ ७।१६ ॥  
ततः स विस्मितान् सर्वान् कन्दर्पादीन् महामुने ।  
दृष्ट्वा प्रोवाच वचनं स्मितं कृत्वा शुभव्रतः ॥ ७।१७ ॥  
इयं ममोरुसम्भृता कामाप्सरस माधव ।  
नीयतां सुरलोकाय दीयतां वासवाय च ॥ ७।१८ ॥  
इत्युक्ताः कम्पमानास्ते जग्मुर्गृह्योर्वशीं दिवम् ।  
सहस्राक्षाय तां प्रादाद् रूपयौवनशालिनीम् ॥ ७।१९ ॥  
आचक्षुश्चरितं ताभ्यां धर्मजाभ्यां महामुने ।  
देवाराजाय कामाद्यास्ततो ऽभृद् विस्मयः परः ॥ ७।२० ॥  
एताद्शं हि चरितं ख्यातिमग्र्यां जगाम ह ।  
पातालेषु तथा मर्त्यै दिक्ष्वष्टासु जगाम च ॥ ७।२१ ॥  
एकदा निहते रौद्रो हिरण्यकशिपौ मुने ।  
अभिषिक्तस्तदा राज्ये प्रह्लादौ नाम दानवः ॥ ७।२२ ॥  
तस्मिञ्शासति दैत्येन्द्रे देवब्राह्मणपूजके ।  
मखानि भुवि राजानो यजन्ते विधिवत्तदा ॥ ७।२३ ॥  
ब्राह्मणाश्च तपो धर्मं तीर्थयात्राश्च कुर्वते ।  
वैश्याश्च पशुवृत्तिस्थाः शूद्राः शुश्रूषणे रताः ॥ ७।२४ ॥  
चातुर्वर्ण्यं ततः स्वे स्वे आश्रमे धर्मकर्मणि ।  
आवर्त्तत ततो देवा वृत्त्या युक्ताभवान् मुने ॥ ७।२५ ॥  
ततस्तु च्यवनो नाम भार्गवेन्द्रो महातपाः ।  
जगाम नर्मदां स्नातुं तीर्थं चैवाकुलीश्वरम् ॥ ७।२६ ॥  
तत्र दृष्ट्वा महादेवं नदीं स्नातुमवातरत् ।  
अवतीर्णं प्रजग्राह नागः केकरलोहितः ॥ ७।२७ ॥  
गृहीतस्तेन नागेन सस्मार मनसा हरिम् ।  
संस्मृते पुण्डरीकाक्षे निर्विषो ऽभून्महोरगः ॥ ७।२८ ॥  
नीतस्तेनातिरौद्रेण पन्नगेन रसातलम् ।  
निर्विषश्चापि तत्याज च्यवनं भुजगोत्तमः ॥ ७।२९ ॥  
सन्त्यक्तमात्रो नागेन च्यवनो भार्गवोत्तमः ।  
चचार नागकन्याभिः पूज्यचमानः समन्ततः ॥ ७।३० ॥  
विचारन् प्रविवेशाथ दानवानां महत् पुरम् ।  
सम्पूज्यमानो दैत्येन्द्रः प्रह्लादो ऽथ ददर्श तम् ॥ ७।३१ ॥  
भृगुपुत्रे महातेजाः पूजां चक्रे यथार्हतः ।  
सम्पूजितोपविष्टश्च पृष्टश्चागमनं प्रति ॥ ७।३२ ॥  
स चोवाच महाराज महातीर्थं महाफलम् ।  
स्नातुमेवागतो ऽस्म्यद्य द्रष्टुञ्चैवाकुलीश्वरम् ॥ ७।३३ ॥  
नद्यामेवावतीर्णो ऽस्मि गृहीतश्चाहिना बलान् ।  
समानीतो ऽस्मि पाताले दृष्टश्चात्र भवानपि ॥ ७।३४ ॥  
एतच्छ्रुत्वा तु वचनं च्यवनस्य दितीश्वरः ।  
प्रोवाच धर्मसंयुक्तं स वाक्यं वाक्यकोविदः ॥ ७।३५ ॥  
प्रह्लाद उवाच ।  
भगवन् कानि तीर्थानि पृथिव्यां कानि चाम्बरे ।  
रसातले च कानि स्युरेतद् वक्तुं ममार्हसि ॥ ७।३६ ॥  
च्यवन उवाच ।  
पृथिव्यां नैमिषं तीर्थमन्तरिक्षे च पुष्करम् ।  
चक्रतीर्थं महाबाहो रसातलतले विदुः ॥ ७।३७ ॥  
पुलस्त्य उवाच ।  
श्रुत्वा तद्भार्गववचो दैत्यराजो महामुने ।  
नेमिषै गन्तुकामस्तु दानवानितदब्रवीत् ॥ ७।३८ ॥  
प्रह्लाद उवाच ।  
उत्तिष्ठध्वं गमिष्यामः स्नातुं तीर्थं हि नैमिषम् ।  
द्रक्ष्यामः पुण्डरीकाक्षं पीतवाससमच्युतम् ॥ ७।३९ ॥  
पुलस्त्य उवाच ।  
इत्युक्ता दानवेन्द्रेण सर्वे ते दैत्यदानवाः ।  
चक्रुरुद्योगमतुलं निर्जग्मुश्च रसातलात् ॥ ७।४० ॥  
ते समभ्येत्य दैतेया दानवाश्च महाबलाः ।  
नेमिषारण्यमागत्य स्नानं चक्रुर्मुदान्विताः ॥ ७।४१ ॥  
ततो दितीश्वरः श्रीमान् मृगव्यां स चचार ह ।  
चरन् सरस्वतीं पुण्यां ददर्श विमलोदकाम् ॥ ७।४२ ॥  
तस्यादूरे महाशाखं शलवृक्षं शरैश्चितम् ।  
ददर्श बाणानपरान् मुखे लग्नान् परस्परम् ॥ ७।४३ ॥  
ततस्तानद्भुताकारान् बाणान् नागोपवीतकान् ।  
दृष्ट्वातुलं तदा चक्रे क्रोधं दैत्येश्वरः किल ॥ ७।४४ ॥  
स ददर्श ततो ऽदूरात्कृष्णाजिनधरौ मुनी ।  
समुन्नतजटाभारौ तपस्यासक्तमानसौ ॥ ७।४५ ॥  
तयोश्च पार्श्वयोर्दिव्ये धनुषी लक्षणान्विते ।  
शार्ङ्गमागवं चैव अक्ष्य्यौ च महेषुधी ॥ ७।४६ ॥  
तौ दृष्ट्वामन्यत तदा दामिबिकाविति दानवः ।  
ततः प्रोवाच वचनं तावुभौ पुरुषोत्तमौ ॥ ७।४७ ॥  
किं भवद्भ्यां समारःधं दम्भं धर्मविनाशनम् ।  
क्व तपः क्व जटाभारः क्व चेमौ प्रवरायुधौ ॥ ७।४८ ॥  
अथोवाच नरो दैत्यं का ते चिन्ता दितीश्वर ।  
सामर्थ्ये सति यः कुर्यात् तत्सम्पद्येत तस्य हि ॥ ७।४९ ॥  
अथोवाच दितीशस्तौ का शक्तिर्युवयोरिह ।  
मयि तिष्ठति दैत्येन्द्रे धर्मसेतुप्रवर्तके ॥ ७।५० ॥  
नरस्तं प्रत्युवाचाथ आवाभ्यां शक्तिरूर्जिता ।  
न कश्चिच्छक्नुयाद् योद्धुं नरनारायणौ युधि ॥ ७।५१ ॥  
दैत्येश्वरस्तस्तः क्रुद्धः प्रतिज्ञामारुरोह च ।  
यथा कथञ्चिज्जेष्यामि नरनारायणौ रणे ॥ ७।५२ ॥  
इत्येवमुक्त्वा वचनं महात्मा दितीश्वरः स्थाप्य बलं वनान्ते ।  
वितत्य चापं गुणमाविकृष्य तलध्वनिं घोरतरं चकार ॥ ७।५३ ॥  
ततो नरस्त्वाजगवं हि चापमानम्य बाणान् सुबहुञ्शिताग्रान् ।  
मुमोच तानप्रतिमैः पृषत्कैश्चिच्छेद दैत्यस्तपनीयपुङ्खैः ॥ ७।५४ ॥  
छिन्नान् समीक्ष्याथ नरः पृषत्कान् दैत्येश्वरेणाप्रतिमेव सङ्ख्ये ।  
क्रुद्धः समानम्य महाधनुस्ततो मुमोच चान्यान् विविधान् पृषत्कान् ॥ ७।५५ ॥  
एकं नरो द्वौ दितिजेश्वरश्च त्रीन् धर्मसूनुश्चतुरो दितीशः ।  
नरस्तु बाणान् प्रमुमोच पञ्च षड् द्रत्यनाथो निशितान् पृषत्कान् ॥ ७।५६ ॥  
सप्तर्षिमुख्यो द्विचतुश्च दैत्यो नरस्तु षट् त्रीणि च दैत्यमुख्ये ।  
षट्त्रीणि चैकं च दितीश्वरेण मुक्तानि बाणानि नराय विप्र ॥ ७।५७ ॥  
एकं च षट् पञ्च नरेण मुक्तास्त्वष्टौ शराः सप्त च दानवेन ।  
षट् सप्त चाष्टौ नव षण्नरेण द्विसप्ततिं दैत्यपतिः ससर्ज्ज ॥ ७।५८ ॥  
शतं नरस्त्रीणि शतानि दैत्यः षड् धर्मपुत्रो दश दैत्यराजः ।  
ततो ऽप्यसङ्ख्येयतरान् हि बाणान् मुमोचतुस्तौ सुभृशं हि कोपात् ॥ ७।५९ ॥  
ततो नरो बाणगणैरसख्यैरवास्तरद्भूमिमथो दिशः खम् ।  
स चापि दैत्यप्रवरः पृषत्कैश्चिच्छेद वेगात् तपनीयपुङ्खैः ॥ ७।६० ॥  
ततः पतत्त्रिभिर्वीरौ सुभृशं नरदानवौ ।  
युद्धे वरास्त्रैर्युध्येतां घोररूपैः परस्परम् ॥ ७।६१ ॥  
ततस्तु दैत्येन वरास्त्रपाणिना चापे नियुक्तं तु पितामहास्त्रम् ।  
महेश्वरास्त्रं पुरुषोत्तमेव समं समाहत्य निपेततुस्तौ ॥ ७।६२ ॥  
ब्रह्मस्त्रे तु प्रशमिते प्रह्लादः क्रोधमूर्छितः ।  
गदां प्रगृह्य तरसा प्रचस्कन्द रथोत्तमात् ॥ ७।६३ ॥  
गदापाणिं समायान्तं दैत्यं नारायणस्तदा ।  
दृष्ट्वाथ पृष्ठतश्चक्रे नरं योद्धूमनाः स्वयम् ॥ ७।६४ ॥  
ततो दीतीशः सगदः समाद्रवत् सशार्ङ्गपाणिं तपसां निधानम् ।  
ख्यातं पुराणर्षिमुदारविक्रमं नारायणं नारद लोकपालम् ॥ ७।६५ ॥  
    
इति श्रीवामनपुराणे सप्तमो ऽध्यायः
