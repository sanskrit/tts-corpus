+++
title = "०३"

+++

पुलस्त्य उवाच ।  
ततः करतले रुद्रः कपाले दारुणे स्थिते ।  
सन्तापमगमद् ब्रह्मंश्चिन्तया व्याकुलेन्द्रियः ॥ ३।१ ॥  
ततः समागता रौद्रा नीलाञ्चनचयप्रभा ।  
सरक्तमूर्द्धजा भीमा ब्रह्महत्या हरान्तिकम् ॥ ३।२ ॥  
तामागतां हरो दृष्ट्वा पप्रच्छ विकरालिनीम् ।  
कासि त्वमागता रौद्रे केनाप्यर्थेन तद्वद ॥ ३।३ ॥  
कपालिनमथोवाच ब्रह्महत्या सुदारुणा ।  
ब्रह्मवध्यास्मि सम्प्राप्तां मां प्रोतीच्छ त्रिलोचन ॥ ३।४ ॥  
इत्येवमुक्त्वा वचनं ब्रह्महत्या विवेश ह ।  
त्रिशूलपाणिनं रुद्रं सम्प्रतापितविग्रहम् ॥ ३।५ ॥  
ब्रह्णहत्याभिभूतश्च शर्वो बदरिकाश्रमम् ।  
आगच्छन्न ददर्शाथ नरनारायणावृषी ॥ ३।६ ॥  
अदृष्ट्वा धर्मतनयौ चिन्ताशोकसमन्वितः ।  
जगाम यमुनां स्नातुं सापि शुष्कजलाभवत् ॥ ३।७ ॥  
कालिन्दीं शुष्कसलिलां निरीक्ष्य वृषकेतनः ।  
प्लक्षजां स्नातुमगमदन्तर्द्धानं च सा गता ॥ ३।८ ॥  
ततोनु पुष्करारण्यं मागधारण्यमेव च ।  
सैन्धवारण्यमेवासौ गत्वा स्नातो यथेच्छया ॥ ३।९ ॥  
तथैव नैमिषारण्यं धर्मारण्यं तथेश्वरः ।  
स्नातो नैव च सा रौद्रा ब्रह्महत्या व्यमुञ्चत ॥ ३।१० ॥  
सरित्सु तीर्थेषु तथाश्रमेषु पुण्येषु देवायतनेषु शर्वः ।  
समायुतो योगयुतो ऽपि पापान्नावाप मोक्षं जलदध्वजो ऽसौ ॥ ३।११ ॥  
ततो जगाम निर्विण्णः शङ्करः कुरुजाङ्गलम् ।  
तत्र गत्वा ददर्शाथ चक्रपाणिं खगध्वाजम् ॥ ३।१२ ॥  
तं दृष्ट्वा पुण्डरीकाक्षं शङ्खचक्रगदाधरम् ।  
कृताञ्जलिपुटो भूत्वा हरः स्तोत्रमुदीरयत् ॥ ३।१३ ॥  
हर उवाच ।  
नमस्ते देवतानाथ नमस्ते गरुडध्वज ।  
शङ्खचक्रगदापाणे वासुदेव नमो ऽस्तु ते ॥ ३।१४ ॥  
नमस्ते निर्गुणानन्त अप्रर्क्याय वेधसे ज्ञानाज्ञान निरालम्ब सर्वालम्ब नमो ऽस्तु ते ॥ ३।१५ ॥  
रजोयुक्त नमस्ते ऽस्तु ब्रह्ममूर्ते सनातन ।  
त्वया सर्वमिदं नाथ जगत्सृष्टं चराचरम् ॥ ३।१६ ॥  
सत्त्वाधिष्ठित लोकेश विष्णुमूर्ते अधोक्षज ।  
प्रजापाल महाबाहो जनार्दन नमो ऽस्तु ते ॥ ३।१७ ॥  
तमोमूर्त्ते अहं ह्येष त्वदंशक्रोधसम्भवः ।  
गुणाभियुक्त देवेश सर्वव्यापिन् नमो ऽस्तु ते ॥ ३।१८ ॥  
भूरियं त्वं जगन्नाथ जलाम्बरहुताशनः ।  
वायुर्बुद्धिर्मनश् चापि शर्वरी त्वं नमो ऽस्तु ते ॥ ३।१९ ॥  
धर्मो यज्ञस्तपः सत्यटमहिंसा शौचमार्जवम् ।  
क्षमा दानं दया लक्षमीर्ब्रह्मचर्यं त्वमीश्वर ॥ ३।२० ॥  
त्वं साङ्गाश्चतुरो वेदास्त्वं वेद्यो वेदपारगः ।  
उपवेदा भवानीश सर्वो ऽसि त्वं नमो ऽस्तु ते ॥ ३।२१ ॥  
नमो नमस्ते ऽच्युतत चक्रपाणे नमो ऽस्तु ते माधव मीनमूर्ते ।  
लोके भवान् कारुणिको मतो मे त्रायस्व मां केश्व पापबन्धात् ॥ ३।२२ ॥  
ममाशुभं नाशय विग्रहस्थं यद् ब्रह्महत्याभिभवं बभूव ।  
दग्धो ऽस्मि नष्टो ऽस्म्यसमीक्ष्यकारी पुनीहि तीर्थो ऽसि नमो नमस्ते ॥ ३।२३ ॥  
पुलस्त्य उवाच ।  
इत्थं स्तुतश्चक्रधरः शङ्करेण महात्मना ।  
प्रोवाच भगवान् वाक्यं ब्रह्महत्याक्षयाय हि ॥ ३।२४ ॥  
हिरिरुवाच ।  
महेश्वर शृणुष्वेमां मम वाचं कलस्वनाम् ।  
ब्रह्महत्याक्षयकरीं शुभदां पुण्यवर्धनीम् ॥ ३।२५ ॥  
यो ऽसौ प्राङ्मण्डले पुण्ये मदंशप्रभवो ऽव्ययः ।  
प्रयागे वसते नित्यं योगशायीति विश्रुतः ॥ ३।२६ ॥  
चरणाद् दक्षीणात्त्स्य विनिर्याता सरिद्वरा ।  
विश्रुता वरणेत्वयेव सर्वपापहरा शुभा ॥ ३।२७ ॥  
सव्यादन्या द्वितीया च असिरित्येव विश्रुता ।  
ते उभे सरिच्छ्रेष्ठे लोकपूज्ये बभूवतुः ॥ ३।२८ ॥  
ताभ्यां मध्ये तु यो देशस्तत्क्षेत्रं योगशायिनः ।  
त्रैलोक्यप्रवरं तीर्थं सर्वपापप्रमोचनम् ।  
न तादृशो ऽस्ति गगने न भूभ्यां न रसातले ॥ ३।२९ ॥  
तत्रास्ति नगरी पुण्या ख्याता वाराणसी शुभा ।  
यस्यां हि भोगिनो ऽपीश प्रयान्ति भवतो लयम् ॥ ३।३० ॥  
विलासिनीनां रशनास्वनेन श्रुतिस्वनैर्ब्रह्मणपुङ्गवानाम् ।  
शुचिस्वरत्वं गुरवो निशम्य हास्यादशासन्त मुहुर्मुहुस्तान् ॥ ३।३१ ॥  
व्रजत्सु योषित्सु चतुष्पथेषु पदान्यलक्तारुणितानि दृष्ट्वा ।  
ययौ शशी विस्मयमेव यस्यां किंस्वित् प्रयाता स्थालपद्मिनीयम् ॥ ३।३२ ॥  
तुङ्गनि यस्यां सुरमन्दिराणि रुन्धन्ति चन्द्रं रजनीसुखेषु ।  
दिवापि सूर्यं पवनाप्लुताभिर्दीर्घाभिरेवं सुपताकिकाभिः ॥ ३।३३ ॥  
भृङ्गाश्च यस्यां शशिकान्तभित्तौ प्रलोभ्यमानाः प्रतिबिम्बितेषु ।  
आलेश्ययोषिद्विमलाननाब्जेष्वीयुर्भ्रमान्नैव च पुष्पकान्तरम् ॥ ३।३४ ॥  
परिश्रमश्चापि पराजितेषु नरेषु सम्मोहनखेलनेन ।  
यस्यां जसक्रीडनसङ्गतासु न स्त्रीषु सम्भो गृहदीर्घोकासु ॥ ३।३५ ॥  
न चैव कश्चित् परमन्दिराणि रुणद्धि शम्भो सहसा ऋते ऽक्षन् ।  
न चाबलानां तरसा पराक्रमं करोति यस्यां सुरतं हि मक्त्वा ॥ ३।३६ ॥  
पाशग्रन्थिर्गजेन्द्राणां दानच्छेदो मदच्युतौ ।  
यस्यां मानमदौ पुंसां करिणां यौवनागमे ॥ ३।३७ ॥  
प्रियदोषाः सदा यस्यां कौशिका नेतरे जनाः ।  
तारागणे ऽकुलीनत्वं गद्ये वृत्तच्युतिर्विभो ॥ ३।३८ ॥  
भृतचिलुब्धा विलासिन्यो भुजङ्गपरिवारिताः ।  
चन्द्रभूषितदेहाश्च यस्यां त्वमिव शङ्कर ॥ ३।३९ ॥  
ईदृशायां सुरेशान वाराणस्यां महाश्रमे ।  
वसते भवांल्लोलः सर्वपापहरो रविः ॥ ३।४० ॥  
दशाश्वमेधं यत्प्रोक्तं मदंशो यत्र केशवः ।  
तत्र गत्वा सुरश्रेष्ठ पापमोक्षमवाप्स्यसि ॥ ३।४१ ॥  
इत्येवमुक्तो गरु।डध्वजेन वृषध्वजस्तं शिरसा प्रणम्य ।  
जगाम वेगाद् गरुडो यथासौ वाराणसीं पापविमोचनाय ॥ ३।४२ ॥  
गत्वा सुपुण्यां नगरीं सुतीर्थां दृष्ट्वा च लोलं सदशश्वमेधम् ।  
स्नात्वा च तीर्थेषु विमुक्तपापः स केशवं द्रष्टुमुपाजगाम ॥ ३।४३ ॥  
केशवं शङ्करो दृष्ट्वा प्रणिपत्येदमब्रवीत् ।  
तवत्प्रसादाद् हृषीकेश ब्रह्महत्या क्षयं गता ॥ ३।४४ ॥  
नेदं कपालं देवेश मद्धस्तं परिमुञ्चति ।  
कारणं वेद्मि न च तदेतन्मे वक्तुमर्हसि ॥ ३।४५ ॥  
पुलस्त्य उवाच। ।  
महादेववचः श्रुत्वा केशवो वाक्यमब्रवीत् ।  
विद्यते कारणं रुद्र तत्सर्वं कथयामि ते ॥ ३।४६ ॥  
यो ऽसौ ममाग्रतो दिव्यो ह्रदः पद्मोत्पलैर्युतः ।  
एष तीर्थवरः पुण्यो देवगन्धर्वपूजितः ॥ ३।४७ ॥  
एतस्मिन्प्रवरे तीर्थे क्नानं शम्भो समाचर ।  
स्नातमात्रस्य चाद्यैव कपालं परिमोक्ष्यति ॥ ३।४८ ॥  
ततः कपाली लोके च ख्यातो रुद्र भविष्यसि ।  
कपालमोचनेत्येवं तीर्थं चेदं भविष्यति ॥ ३।४९ ॥  
पुलस्त्य उवाच ।  
एवमुक्तः सुरेशेन केशवेन महेश्वरः ।  
कपालमोचने सस्नौ वेदोस्तविधिना मुने ॥ ३।५० ॥  
स्नातस्य तीर्थे त्रिपुरान्तकस्य परिच्युतं हस्ततलात् कपालम् ।  
नाम्ना बभूवाथ कपालमोचनं तत्तीर्थवर्यं भगवत्प्रसादात् ॥ ३।५१ ॥  
इति श्रीवामपुराणे तृतीयो ऽध्ययः   
    
