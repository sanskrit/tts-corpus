+++
title = "५५"

+++

पुलस्त्य उवाच ।  
इरावतीमनुप्राप्य पुण्यां तामृषिकन्यकाम् ।  
स्त्रात्वा सम्पूजयामास चैत्राष्टम्यां जनार्दनम् ॥ ५५।१ ॥  
नक्षत्रपुरुषं चीर्त्वा व्रतं पुण्यप्रदं शुचिः ।  
जगाम स कुरुक्षेत्रं प्रह्लादो दानवेश्वरः ॥ ५५।२ ॥  
ऐरावतेन मन्त्रेण चक्रतीर्थं सुदर्शनम् ।  
उपामन्त्र्य ततः सस्नौ वेदोक्तविधिना मुने ॥ ५५।३ ॥  
उपोष्य क्षणदां भक्त्या पूजियत्वा कुरुध्वजम् ।  
कृतशौचौ जगामाथ द्रष्टुं पुरुषकेसरिम् ॥ ५५।४ ॥  
स्नात्वा तु देविकायां च नृसिंहं प्रतिपूज्य च ।  
तत्रेष्य रजनोमेकां गोकर्णं दानवो ययौ ॥ ५५।५ ॥  
तस्मिन् स्नात्वा तथा प्राचीं पूज्येशं विश्वकर्मिणम् ।  
प्राचीने चापरे दैत्यो द्रष्टुं कामेश्वरं ययौ ॥ ५५।६ ॥  
तत्र स्नात्वा च दृष्ट्वा च पूजयित्वा च शङ्करम् ।  
द्रष्टुं ययौ च प्रह्लादः पुण्डरीकं महाम्भसि ॥ ५५।७ ॥  
तत्र स्नात्वा च दृष्ट्वा च सन्तर्प्य पितृदेवताः ।  
पुण्डरीकं च सम्पूज्य उवास दिवसत्रयम् ॥ ५५।८ ॥  
विशाखयूपे तदनु दृष्ट्वा देवं तथाजितम् ।  
स्नात्वा तथा कृष्णतीर्थे त्रिरात्रं न्यवसच्छुचिः ॥ ५५।९ ॥  
ततो हंसपदे हंसं दृष्ट्वा सम्पूज्य चेश्वरम् ।  
जगामासौ पयोष्णायामखण्डं द्रष्टुमीश्वरम् ॥ ५५।१० ॥  
स्नात्वा पयोष्ण्याः सलिले पूज्याखण्डं जगत्पतिम् ।  
द्रष्टुं जगाम मतिमान् वितस्तायां कुमारिलम् ॥ ५५।११ ॥  
तत्र स्नात्वार्ऽच्य देवेशं बालखिल्यैर्मरीचिषैः ।  
आराध्यामानं यद्यत्र कृतं पापप्रणाशनम् ॥ ५५।१२ ॥  
यत्र सा सुरभिर्देवी स्वसुतां कपिलां शुभाम् ।  
देवप्रियार्थमसृजद्धितार्थं जगतस्तथा ॥ ५५।१३ ॥  
तत्र देवह्रदे स्नात्वा शम्भुं सम्पूज्य भक्तितः ।  
विधिवद्दधि च प्राश्य मणिमन्तं ततो ययौ ॥ ५५।१४ ॥  
तत्र तीर्थवरे स्नात्वा प्राजापत्ये महामतिःऽ ददर्श शम्भु ब्रह्माणं देवेशं च प्रजापतिम् ॥ ५५।१५ ॥  
विधानतस्तु तान् देवान् पूजयित्वा तपोधन ।  
षड्रात्रं तत्र च स्थित्वा जगाम मधुनन्दिनीम् ॥ ५५।१६ ॥  
मधुमत्सलिले स्नात्वा देवं चक्रधरं हरम् ।  
शूलबाहुं च गोविन्दं ददर्श दनुपुङ्गवः ॥ ५५।१७ ॥  
नारद उवाच। ।  
किमर्थं भगवान् शम्भुर्दधाराथ सुदर्शनम् ।  
शूलं तथा वासुदेवो ममैतद् ब्रूहि पृच्छतः ॥ ५५।१८ ॥  
पुलस्त्य उवाच ।  
श्रूयतां कथयिष्यामि कथामेतां पुरातनीम् ।  
कथयामास यां विष्णुर्भविष्यमनवे पुरा ॥ ५५।१९ ॥  
जलोद्भवो नाम महासुरेन्द्रो घोरं स तप्त्वा तप उग्रवीर्यः ।  
आराधयामास विरञ्चिमारात् स तस्य तुष्टो वरदो बभूव ॥ ५५।२० ॥  
देवासुराणामजयो महाहवे निजैश्च शस्त्रैरमरैरवध्यः ।  
ब्रह्मर्षिशापैश्च निरीप्सितार्थो जले च वह्नौ स्वगुणोपहर्त्ता ॥ ५५।२१ ॥  
एवम्प्रभावो दनुपुङ्गवो ऽसौ देवान् महर्षीन् नृपतीन् समग्रान् ।  
आबाधमानो विचचार भूम्यां सर्वाः क्रिया नाशयदुग्रमूर्तिः ॥ ५५।२२ ॥  
ततो ऽमरा भूमिभवाः सभूपाः जग्मुः शरण्यं हरिमीशितारम् ।  
तैश्चापि सार्द्ध भगवाञ्जगाम हिमालयं यत्र हरस्त्रिनेत्रः ॥ ५५।२३ ॥  
सम्मन्त्र्य देवर्षिहितं च कार्यं मतिं च कृत्वा निधनाय शत्रोः ।  
निजायुधानां च विपर्ययं तौ देवाधिपौ चक्रतुरुग्रकर्मिणौ ॥ ५५।२४ ॥  
ततश् चासौ दानवो विष्णुशर्वौ समायातौ तज्जिघांसू सुरेशौ ।  
मत्वाजेयौ शत्रुभिर्घोररुपौ भयास्तोये निम्नगायां विवेश ॥ ५५।२५ ॥  
ज्ञात्वा प्रनष्टं त्रिदिवेन्द्रशत्रुं नदीं विशालां मधुमत्सुपुण्याम् ।  
द्वयोः सशस्त्रौ तटयोर्हरीशौ प्रच्छन्नमूर्ती सहसा बभूवतुः ॥ ५५।२६ ॥  
जलोद्भवश्चापि जलं विमुच्य ज्ञात्वा गतौ शङ्करवासुदेवौ ।  
दिशस्समीक्ष्य भयकातराक्षो दुर्गं हिमाद्रिं च तदारुरोह ॥ ५५।२७ ॥  
महीध्रशृङ्गोपरि विष्णुशम्भू चञ्चूर्यमाणं स्वरिपुं च दृष्ट्वा ।  
वेगादुभौ दुदुवतुः सशस्त्रौ विष्णुस्त्रिशूली गिरिशश्च चक्री ॥ ५५।२८ ॥  
ताभ्यां स दृष्टस्त्रिदशोत्तमाभ्यां चक्रेण शूलेन च बिन्नदेहः ।  
पपात शैलात् तपनीयवर्णो यथान्तरिक्षाद् विमला च तारा ॥ ५५।२९ ॥  
एवं त्रिशुलं च दधार विष्णुश्चक्रं त्रिनेत्रो ऽप्यरिसूदनार्थम् ।  
यत्राघहन्त्री ह्यभवद् वितस्ता हराङ्घ्रिपाताच्छिशिराचलात्तु ॥ ५५।३० ॥  
तत्प्राप्य तीर्थं त्रिदशाधिपाभ्यां पूजां च कृत्वा हरिशङ्कराभ्याम् ।  
उपोष्य भक्त्या हिमवन्तमागाद् द्रष्टुं गिरीशं शिवविष्णुगुप्तम् ॥ ५५।३१ ॥  
तं समभ्यर्च्च विधिवद् दत्त्वा दानं द्विजातिषु ।  
विस्तुते हिमवत्पादे भृगुतुङ्गं जगाम सः ॥ ५५।३२ ॥  
यत्रेश्वरो देववरस्य विष्णोः प्रादाद्रथाङ्गप्रवरायुधं वै ।  
येन प्रचिच्छेद त्रिधैव शङ्करं जिज्ञासमानो ऽस्त्रबलं महात्मा ॥ ५५।३३ ॥  
    
इति श्रीवामनपुराणे पञ्चपञ्चाशो ऽध्यायः  
    
