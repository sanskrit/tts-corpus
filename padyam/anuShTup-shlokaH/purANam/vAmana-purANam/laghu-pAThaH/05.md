+++
title = "०५"

+++

पुलस्त्य उवाच ।  
जटाधरं हरिर्द्दष्ट्वा क्रोधादारक्तलोचनम् ।  
तस्मात् स्थानादपाक्रम्य कुब्जाम्रे ऽन्तर्हितः स्थितः ॥ ५।१ ॥  
वसवो ऽष्टौ हरं दृष्ट्वा सुस्रुवुर्वेगतो मुने ।  
सा तु जाता सरिच्छ्रेष्ठा सीता नाम सरस्वती ॥ ५।२ ॥  
एकादश तथा रुद्रास्त्रिनेत्रा वृषकेतनाः ।  
कान्दिशीका लयं जग्मुः समभ्येत्यैव शङ्करम् ॥ ५।३ ॥  
विश्वे ऽश्विनौ चच साध्याश्च मरुतो ऽनलभास्कराः ।  
समासाद्य पुरोडाशं भक्ष्याश्च महामुने ॥ ५।४ ॥  
चन्द्रः सममृक्षगणैर्निशां समुपदर्शयन् ।  
उत्पत्यरुह्य गगनं स्वमधिष्ठानमास्थितः ॥ ५।५ ॥  
कश्यपाद्याश्च ऋषयो जपन्तः शतरुद्रियम् ।  
पुष्पाञ्जलिपुटा भूत्वा प्रणताः संस्थिता मुने ॥ ५।६ ॥  
असकृद् दक्षदयिता दृष्ट्वा रुद्रं बलाधिकम् ।  
शक्रादीनां सुरेशानां कृपणं विललाप ह ॥ ५।७ ॥  
ततः क्रोधाभिभूतेन शङ्करेण महात्मना ।  
तलप्रहारैरमरा बहवो विनिपातिताः ॥ ५।८ ॥  
पादप्रहारैरमरा त्रिशुलेनापरे मुने ।  
दृष्ट्यग्निना तथैवान्ये देवाद्याः प्रलयीकृताः ॥ ५।९ ॥  
ततः पूषा हरं वीक्ष्य विनिघ्नन्तं सुरासुरान् ।  
क्रोधाद् बाहू प्रसार्यथ प्रदुद्राव महेश्वरम् ॥ ५।१० ॥  
तमापतन्तं भगवान् सन्निरीक्ष्य त्रिलोचनः ।  
बाहुभ्यां प्रतिजग्राह करेणैकेन शङ्करः ॥ ५।११ ॥  
कराभ्यां प्रगृहीतस्य शम्भुनांशुमतो ऽपि हि ।  
कराङ्गुलिभ्यो निश्चेरुरसृग्धाराः समन्ततः ॥ ५।१२ ॥  
ततो वेगेन महता अंशुमन्तं दिवाकरम् ।  
भ्रामयामास सततं सिंहो मृगशिशुं यथा ॥ ५।१३ ॥  
भ्रामितस्यातिवेगेन नारदांशुमतो ऽपि हि ।  
भुजौ हस्वत्वमापन्नौ त्रुटितस्नायुबन्धनौ ॥ ५।१४ ॥  
रुधिराप्लुतसर्वाङ्गमंशुमन्तं महेश्वरः ।  
सन्निरीभ्योत्ससर्जैनमन्यतो।भिजगाम ह ॥ ५।१५ ॥  
ततस्तु पूषा विहसन् दशनानि विदर्शयन् ।  
प्रोवाचैह्येहि कापालिन् पुनः पुनरथेश्वरम् ॥ ५।१६ ॥  
ततः क्रोधाभिभूतेन पूष्णे वेगेन शम्भुना ।  
मुष्टिनाहत्य दशनाः पातिता धरणीतले ॥ ५।१७ ॥  
भग्नदन्तस्तथा पूषा शोणिताभिप्लुताननः ।  
पपात भुवि निःसञ्ज्ञो वज्राहत इवाचलः ॥ ५।१८ ॥  
भगो।भिवीभ्य पूषाणं पतितं रुधिरोक्षितम् ।  
नेत्राभ्यां घोररूपाभ्यां वृषध्वजमवैक्षत ॥ ५।१९ ॥  
त्रिपुरघ्नस्ततः क्रुद्धस्तलेनाहत्य चक्षुषी ।  
निपातयामास भुवि क्षोभयन्सर्वदेवताः ॥ ५।२० ॥  
ततो दिवाकराः सर्वे पुरस्कृत्य शतक्रतुम् ।  
मरुद्भिश्च हुताशैश्च भयाज्जग्मुर्दिशो दश । ।  
५।२१ प्रतियातेषु देवेषु प्रह्लादाद्या दितीस्वराः ।  
नमस्कृत्य ततः सर्वे तस्थुः प्राञ्जलयो मुने ॥ ५।२२ ॥  
ततस्तं यज्ञवाटं तु शङ्करो घोरचक्षुषा ।  
ददर्श दग्धुं कोपेन सर्वांश्चैव सुरामुरान् ॥ ५।२३ ॥  
ततो निलिल्यिरे वीराः प्रणेमुर्दुद्रुस्तथा ।  
भयादन्ये हरं दृष्ट्वा गता वैवस्वतक्षयम् ॥ ५।२४ ॥  
त्रयो ऽग्नयस्त्रिभिर्नेर्दुःसहं समवैक्षत ।  
दृष्टमात्रास्त्रिनेत्रेण भस्मीभूताभवन् क्षणात् ॥ ५।२५ ॥  
अग्नौ प्रणष्टे यज्ञो ऽपि भूत्वा दिव्यवपुर्मृगः ।  
दुद्राव विक्लवगतिर्दक्षिणासहितो ऽम्बरे ॥ ५।२६ ॥  
तमेवानुससारेशश्चापमानम्य वेगवान् ।  
शरं पाशुपतं कृत्वा कालरूपी महेश्वरः ॥ ५।२७ ॥  
अर्द्धेन यज्ञवाटान्ते जटाधर इति श्रुतः ।  
अर्द्धेन गगने शर्वः कालरूपी च कथ्यते ॥ ५।२८ ॥  
नारद उवाच ।  
कालरूपी त्वयाख्यातः शम्भुर्गगनगोचरः ।  
लक्षणं च स्वरूपं च सर्वं व्याख्यातुमर्हसि ॥ ५।२९ ॥  
पुलस्त्य उवाच ।  
स्वरूपं त्रिपुरघ्नस्य वदिष्ये कालपूपिणः ।  
येनाम्बरं मुनिश्रेष्ठ व्याप्तं लोकहितेप्सुना ॥ ५।३० ॥  
यत्राश्विनी च भरणी कुत्तिकायास्तथांशकः ।  
मेषो राशिः कुजक्षेत्रं तच्छिरः कालरूपिणः ॥ ५।३१ ॥  
आग्नेयाशास्त्रयो ब्रह्मन् प्राजापत्यं कवेर्गृहम् ।  
सौम्यार्द्ध वृषनामेदं वदनं परिकीर्तितम् ॥ ५।३२ ॥  
मृगार्द्धमार्द्रादित्यांशास्त्रयः सौम्यगृहं त्विदम् ।  
मिथुनं भुजयोस्तदस्य गगनस्थस्य शूलिनः ॥ ५।३३ ॥  
आदित्यांशश्च पुष्यं च आश्लेषा शशिनो गृहम् ।  
राशिः कर्कटको नाम पार्श्वे मखविनाशिनः।थ ।  
५।३४ पित्र्यर्क्षं भगदैवत्यमुत्तरांश् च केसरी ।  
सूर्यक्षेत्रं विभोर्ब्रह्मन् हृदयं परिगीयते ॥ ५।३५ ॥  
उत्तरांशास्त्रयः पाणिश्चित्रार्धं कन्यका त्वियम् ।  
सोमपुत्रस्य सद्मैतद् द्वितीयं जठरं विभोः ॥ ५।३६ ॥  
चित्रांशद्वितयं स्वातिर्विशाखायांशकत्रयम् ।  
द्वितीयं सुक्रसदनं तुला नाभिरुदाहृता ॥ ५।३७ ॥  
विशाखांशमनूराधा ज्येष्ठा भौमगृहं त्विदम् ।  
द्वितीयं वृश्चिको राशिर्मेढ्रं कालसवरूपिणः ॥ ५।३८ ॥  
मूलं पूर्वोत्तरांशश्च देवाचजार्यगृहं धनुः ।  
ऊरुयुगलमीशस्य अमरर्षे प्रगीयते ॥ ५।३९ ॥  
उत्तरांशास्त्रयो ऋक्षं श्रवणं मकरो मुने ।  
धनिष्ठार्धं शतभिषा जानुनी परमेष्ठिनः ॥ ५।४० ॥  
धनिष्ठार्धं शतभिषा प्रौष्ठपद्यांशकत्रयम् ।  
सौरेः सद्मापरमिदं कुम्भो जङ्घे च विश्रते ॥ ५।४१ ॥  
प्रोष्ठपद्यांशमेकं तु उत्तरा रेवती तथा ।  
द्वितीयं जीवसदनं मीनस्तु चरणावुभौ ॥ ५।४२ ॥  
एवं कृत्वा कालरूपं त्रिनेत्रो यज्ञं क्रोधान्मार्गराजघान ।  
विद्धश्चासौ वेदनाबुद्धिमुक्तः खे सन्तस्थौ तारकाभिश्चिताङ्गः ॥ ५।४३ ॥  
नारद उवाच ।  
राशयो गदिता ब्रह्मंस्त्वया द्वादश वै मम ।  
तेषां विशेषतो ब्रूहि लक्षणानि स्वरूपतः ॥ ५।४४ ॥  
पुलस्त्य उवाच ।  
स्वरूपं तव वक्ष्यामि राशीनां शृणु नारद ।  
यादृशा यत्र सञ्चारा यस्मिन् स्थाने वसन्ति च ॥ ५।४५ ॥  
मेषः समानमूर्तिश्च अजाविकधनादिषु ।  
सञ्चारस्थानमेवास्य धान्यरत्नाकरादिषु ॥ ५।४६ ॥  
नवशादूलसञ्छन्नवसुधायां च सर्वशः ।  
नित्यं चरति फुल्लेषु सरसां पुलिनेषु च ॥ ५।४७ ॥  
वृषः सदृशरूपो हि चरते गोकुलादिषु ।  
तस्याधिवासभूमित्तु कुषीवलधराश्रयः ॥ ५।४८ ॥  
स्त्रीपुंसयोः समं रूपं शय्यासनपरिग्रहः ।  
वीणावाद्यधृङ् मिथुनं गीतनर्तकशिल्पिषु ॥ ५।४९ ॥  
स्थितः क्रीडारतिर्नित्यं विहारावनिरस्य तु ।  
मिथुनं नाम विख्यातं राशिर्द्वेधात्मकः स्थितः ॥ ५।५० ॥  
कर्किः कुलीरेण समः सलिलस्थः प्रकीर्तितः ।  
केदारवापीपुलिने विविक्तावनिरेव च ॥ ५।५१ ॥  
सिहस्तु पर्वतारण्यदुर्गकन्दरभूमिषु ।  
वसते व्याधपल्लीषु गह्वरेषु गुहासु च ॥ ५।५२ ॥  
व्रीहिप्रदीपिककरा मनावारूढा च कन्यका ।  
चरते स्त्रीरतिस्थाने वसते नड्वलेषु च ॥ ५।५३ ॥  
तुलापाणिश्च पुरुषो वीथ्यापणविचारकः ।  
नगराध्वानशालासु वसते तत्र नारद ॥ ५।५४ ॥  
श्वभ्रवल्मीकसञ्चारी वृश्चिको वृश्चिकाकृतिः ।  
विषगोमयकीटादिपाषाणादिषु संस्थितः ॥ ५।५५ ॥  
धनुस्तु रङ्गजघनो दीप्यमानो धनुर्धरः ।  
वाजिशूरास्त्रविद्वीरः स्थायी गजरथादिषु ॥ ५।५६ ॥  
मृगास्यो मकरो ब्रह्मन् वृषस्कन्धेक्षणाङ्गजः ।  
मकरो ऽसौ नदीचारी वसते च महोदधौ ॥ ५।५७ ॥  
रिक्तमुम्भश्च पुरुषः स्कन्धधारी जलाप्लुतः ।  
द्यूतशालाचरः कुम्भः स्थायी शौण्डिकसद्मसु ॥ ५।५८ ॥  
मीनद्वयमथासक्तं मीनस्तीर्थाब्धिसञ्चरः ।  
वसते पुण्यदेशेषु देवब्राह्नणसद्मसु ॥ ५।५९ ॥  
लक्षणा गदितास्तुभ्यं मेषादीनां महामुने ।  
न कस्यचित् त्वयाख्येयं गुह्यमेतत्पुरातनम् ॥ ५।६० ॥  
एतन् मया ते कथितं सुरर्षे यथा त्रिनेत्रः प्रमाथ यज्ञम् ।  
पुण्यं पुराणं परमं पवित्रमाख्यातवान्पापहरं शिवं च ॥ ५।६१ ॥  
    
इति श्रीवामनपुराणे पञ्चमो ऽध्यायः
