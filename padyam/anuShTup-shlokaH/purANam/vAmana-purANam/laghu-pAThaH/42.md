+++
title = "४२"

+++

पुलस्त्य उवाच ।  
एतस्मिन्नन्तरे प्राप्तः समं दैत्यैस्तथान्धकः ।  
मन्दरं पर्वतश्रेष्ठं प्रमथाश्रितकन्दरम् ॥ ४२।१ ॥  
प्रमथा दानवातन् दृष्ट्वा चक्रुः किलकिलाध्वनिम् ।  
प्रमथाश्चापि संरब्धा जघ्नुस्तूर्याण्यनेकशः ॥ ४२।२ ॥  
स चावृणोन्महानादो रोदसी प्रलयोपमः ।  
शुश्राव वायुमार्गस्थो विघ्नराजो विनायकः ॥ ४२।३ ॥  
समभ्ययात् सुसङ्क्रुद्धः प्रमथैरभिसंवृतः ।  
मन्दरं पर्वतश्रेष्ठं ददृशे पितरं तथा ॥ ४२।४ ॥  
प्रणिपत्य तथा भक्त्या वाक्यमाह महेश्वरम् ।  
किं तिष्ठसि जगन्नाथ समुत्तिष्ठ रणोत्सुकः ॥ ४२।५ ॥  
ततो विघ्नेशवचनाज्जगन्नाथो ऽम्बिकां वचः ।  
प्राह यास्ये ऽन्धकं हन्तुं स्थेयमेवाप्रमत्तया ॥ ४२।६ ॥  
ततो गिरिसुता देवं समालिङ्ग्य पुनः पुनः ।  
समीक्ष्य सस्नेहहरं प्राह गच्छ जयान्धकम् ॥ ४२।७ ॥  
ततो ऽमरगुरोर्गौरी चन्दनं रोचनाञ्जनम् ।  
प्रतिवन्द्य सुसम्प्रीता पादावेवाभ्यवन्दत ॥ ४२।८ ॥  
ततो हरः प्राह वचो यशस्यं मालिनीमपि ।  
जयां च विजयां चैव जयन्तीं चापराजिताम् ॥ ४२।९ ॥  
युष्माभिरप्रमत्ताभिः स्थेयं गेहे सुरक्षिते ।  
रक्षणीया प्रयत्नेन गिरिपुत्री प्रमादतः ॥ ४२।१० ॥  
इति सन्दिश्य ताः सर्वाः समारुह्य वृषं विभुः ।  
निर्जगाम गृहात् तुष्टो जयेप्सुः शूलधृग् बली ॥ ४२।११ ॥  
निर्गच्छतस्तु भवनादीश्वरस्य गणाधिपाः ।  
समन्तात् परिवार्यैव जयशब्दांश्च चक्रिरे ॥ ४२।१२ ॥  
रणाय निर्गच्छति लोकपाले महेश्वरे शूलधरे महर्षे ।  
शुभानि सौम्यानि सुमङ्गलानि जातानी चिह्नानि जयाय शम्भोः ॥ ४२।१३ ॥  
शिवा स्थिता वामतरे ऽथ भागे प्रयाति चाग्रे स्वनमुन्नदन्ती ।  
क्रव्यादसङ्घाश् च तथामिषैणः प्रयान्ति हृष्टास्तृषितासृगर्थे ॥ ४२।१४ ॥  
दक्षिणाङ्गं नखान्तं वै समकम्पत शूलिनः ।  
शकुनिश् चापि हारीतो मौनी याति पराङ्गमुखः ॥ ४२।१५ ॥  
निमित्तानीदृशान् दृष्ट्वा भूतभव्यभवो विभुः ।  
शैलादिं प्राह वचनं सस्मितं शशिशेखरः ॥ ४२।१६ ॥  
हर उवाच ।  
नन्दिन् जजो ऽद्य मे भावी न कथञ्चित् पराजयः ।  
निमित्तानीह दृस्यन्ते सम्भूतानि गणेश्वर ॥ ४२।१७ ॥  
तच्छम्भुवचनं श्रुत्वा शैलादिः प्राह सङ्करम् ।  
कः सन्देहो महादेव यत् त्वं जयसि शात्रवान् ॥ ४२।१८ ॥  
तच्छम्भुवचनं श्रुत्वा शैलादिः प्राह शङ्करम् ।  
समादिदेश युद्धाय महापशुपतैः सह ॥ ४२।१९ ॥  
ते ऽभ्येत्य दानवबलं मर्दयन्ति स्म वेगिताः ।  
नानाशस्त्रधरा वीरा वृक्षानशनयो यथा ॥ ४२।२० ॥  
ते वध्यमाना बलिभिः प्रमथैर्दैत्यदानवाः ।  
प्रवृत्ताः प्रमथान् हन्तुं कूटमुद्गरपाणयः ॥ ४२।२१ ॥  
ततो ऽम्बरतले देवाः सेन्द्रविष्णुपितामहाः ।  
ससूर्याग्निपुरोगास्तु समायाता दिदृक्षवः ॥ ४२।२२ ॥  
ततो ऽम्बरतले घोषः सस्वनः समजायत ।  
गीतवाद्यादिसम्मिश्रो दुन्दुभीनां कलिप्रिय ॥ ४२।२३ ॥  
ततः पश्यत्सु देवेषु महापाशुपतादयः ।  
गणास्तद्दानवं सैन्यं जिघांसन्ति स्म कोपिताः ॥ ४२।२४ ॥  
चतुरङ्गबलं दृष्ट्वा हन्यमानं गणेश्वरैः ।  
क्रोधान्वितस्तुहुण्डस्तु वेगोनाबिससार ह ॥ ४२।२५ ॥  
आदाय परिघं घोरं पट्टोद्ब्द्धमयस्मयम् ।  
राजतं राजते ऽत्यर्थमिन्द्रध्वजमिवोच्छ्रितम् ॥ ४२।२६ ॥  
तं भ्रामयानो बलवान् निजघान रणे गणान् ।  
रुद्राद्याः स्कन्दपर्यन्तास्ते ऽभज्यन्त भयातुराः ॥ ४२।२७ ॥  
तत्प्रभग्नं बलं दृष्ट्वा गणनाथो विनायकः ।  
समाद्रवत वेगेन तुहुण्डं दनुरुङ्गवम् ॥ ४२।२८ ॥  
आपतन्तं गणपतिं दृष्ट्वा दैत्यो दुरात्मवान् ।  
परिघं पातयामास गुम्भपृष्ठे महाबलः ॥ ४२।२९ ॥  
विनायकस्य तत्कुम्भे परिघं वज्रभूषणम् ।  
शतधा त्वगमद् ब्रह्मन् मेरोः कूट इवाशनिः ॥ ४२।३० ॥  
परिघं विफलं दृष्ट्वा समायान्तं च पार्षदम् ।  
बबन्ध बाहुपाशेन राहू रक्षन् हि मातुलम् ॥ ४२।३१ ॥  
स बद्धो बाहुपासेन बलादाकृष्य दानवम् ।  
समाजघान शिरशि कुठारेण महोदरः ॥ ४२।३२ ॥  
काष्ठवत् स द्विधा भूतो निपपात धरातले ।  
तथापि नात्यजद् राहुर्बलवान् दानवेश्वरः ।  
स मोक्षार्थे ऽकरोद् यत्नं न शशाक च नारद ॥ ४२।३३ ॥  
विनायकं संयतमीक्ष्य राहुणा कुण्डोदरो नाम गणेश्वरो ऽथ ।  
प्रगृह्य तूर्ण मुशलं महात्मा राहुं दुरात्मानमसौ जघान ॥ ४२।३४ ॥  
ततो गणेशः कलशध्वजस्तु प्रासेन राहुं हृदये बिभेद ।  
घटोदरो वै गदया जघान खड्गेन रक्षो ऽधिपतिः सुकेशी ॥ ४२।३५ ॥  
स तैश्चतुर्भिः परिताड्यमानो गणाधिपं राहुरथोत्ससर्ज ।  
सन्त्यक्तमात्रो ऽथ परश्वधेन तुहुण्मूर्द्धानमथो बिभेद ॥ ४२।३६ ॥  
हते तुहुण्डे विमुखे च राहौ गणेश्वराः क्रोधविषं मुमुक्षवः ।  
पञ्चैककालानलसन्निकाशा विशान्ति सेनां दनुपुङ्गवानाम् ॥ ४२।३७ ॥  
तां बध्यमानां स्वचमूं समीक्ष्यचबलिर्बली मारुततुल्यवेगः ।  
गदां समाविध्य जघान मूर्ध्नि विनायकं कुम्भतटे करे च ॥ ४२।३८ ॥  
कुण्डोदरं भग्नकटिं चकार महोदरं शीर्णशिरःकपालम् ।  
कुम्भध्वजं चूर्णितसन्धिबन्धं घटोदरं चोरुविभिन्नसन्धिम् ॥ ४२।३९ ॥  
गणाधिपांस्तान् विमुखान् स कृत्वा बलन्वितो वीरतरो ऽसुरेन्द्रः ।  
समभ्यधावत् त्वरितो निहन्तुं गणेश्वरान् स्कन्दविशाखमुख्यान् ॥ ४२।४० ॥  
तमापतन्तं भगवान् समीक्ष्य महेश्वरः श्रेष्ठतमं गणानाम् ।  
शैलादिमामन्त्र्य वचो बभाषे गच्छस्व दैत्यान् जहि वीर युद्ध ॥ ४२।४१ ॥  
इत्येवमुक्तो वृषभध्वजेन वज्रं समादाय शिलादसूनुः ।  
बलिं सम्भ्येत्य जघान मूर्ध्नि सम्मोहितः सो ऽवनिमाससाद ॥ ४२।४२ ॥  
सम्मोहितं भ्रातृसुतं विदित्वा बली कुजम्भो मुसलं प्रगृह्य ।  
सम्भ्रामयंस्तूर्णतरं स वेगात् ससर्ज नन्दिं प्रति जातकोपः ॥ ४२।४३ ॥  
तमापतन्तं मुसलं प्रगृह्य करेण तूर्ण भगवान् स नन्दी ।  
जघान तेनैव कुजम्भमाहवे स प्राणहीनो निपपात भूमौ ॥ ४२।४४ ॥  
हत्वा कुजम्भं मुसलेन नन्दी वज्रेण वीरः शतशो जघान ।  
ते वध्यमाना गणनायकेन दुर्योधनं वै शरणं प्रपन्नाः ॥ ४२।४५ ॥  
दुर्योधनः प्रेक्ष्य गणाधिपेन वज्रपहारैर्निहतान् दितीशान् ।  
प्रासं समाविध्य तडित्प्रकाशं नन्दिं प्रचिक्षेप हतो ऽसि वै ब्रुवन् ॥ ४२।४६ ॥  
तमापतन्तं कुलिशेन नन्दी बिभेद गुह्यं पिशुनो यथा नरः ।  
तत्प्रासमालक्ष्य तदा निकृत्तं संवर्त्त्य मुष्टिं गणमाससाद ॥ ४२।४७ ॥  
ततो ऽस्य नन्दी कुलिसेन तृर्ण शिरो ऽच्छिनत् तालफलप्रकाशम् ।  
हतो ऽथ भूमौ निपपात वेगाद् दैत्याश्च भीता विगता दिशो दश ॥ ४२।४८ ॥  
ततो हतं स्वं तनयं निरीक्ष्य हस्ती तदा नन्दिनमाजगाम ।  
प्रगृह्य बाणासनमुग्रवेगं बिभेद बाणैर्यमदण्डकल्पैः ॥ ४२।४९ ॥  
गणान् सन्दीन् वृषभध्वजांस्तान् धाराभिरेवाम्बुरास्तु शैलान् ।  
ते छाद्यमानासुरबामजालैर्विनायकाद्या बलिनो ऽपि समन्तान् ॥ ४२।५० ॥  
पराङ्मुखान् वीक्ष्य गणान् कुमारः शक्त्या पृषत्कान्थ वारयित्वा ।  
तूर्णं सभभ्येत्य रिपुं समीक्ष्य प्रगृह्य शक्त्या हृदये विभेद ॥ ४२।५१ ॥  
शक्तिनिर्भिन्नहृदयो हस्ती भूम्यां पपातह ।  
ममार चारिपृतना जाता भूयः पराङ्मुखी ॥ ४२।५२ ॥  
अमरारिबलं दृष्ट्वा भग्नं क्रुद्धा गणेश्वराः ।  
पुरतो नन्दिनं कृत्वा जिघांसन्ति स्म दानवान् ॥ ४२।५३ ॥  
ते वध्यमानाः प्रमथैर्दैत्याश्चापि पराङ्मुखाःष ।  
भूयो निवृत्ता बलिनः कार्त्तस्वरपुरोगमाः ॥ ४२।५४ ॥  
तान् निवृत्तान् समीक्ष्यैव क्रोधदीप्तेक्षणः श्वशसन् ।  
नन्दिषेणो व्याघ्रमुखो निवृत्तश्चापि वेगवान् ॥ ४२।५५ ॥  
तस्मिन् निवृत्ते गणपे पट्टिशाग्रकरे तदा ।  
कार्त्तस्वरो निववृते गदामादाय नारद ॥ ४२।५६ ॥  
तमापतन्तं ज्वलनप्रकाशं गमः समीक्ष्यैव महासुरेन्द्रम् ।  
तं पट्टिशं भ्राम्य जघान मूर्ध्नि कार्तस्वरं विस्वरमुन्नदन्तम् ॥ ४२।५७ ॥  
तस्मिन् हते समाविध्य तुरङ्गकन्धरः ।  
बबन्ध वीरः सह पट्टिशेन गणेश्वरं चाप्यथ नन्दिषेणम् ॥ ४२।५८ ॥  
नन्दिषेणं तथा बद्धं समीक्ष्य बलिनां वरः ।  
विशाखः कपितो ऽभ्येत्य शक्तिपाणिरवस्थितः ॥ ४२।५९ ॥  
तं दृष्ट्वा बलिनां श्रेष्ठः पाशपाणिरयःशिराः ।  
संयोधयामास बली विशाखं कुक्कुटध्वजम् ॥ ४२।६० ॥  
विशाखं सन्निरुद्धं वै दृष्ट्वायशिरसा रणे ।  
शाखश्च नैगमेयश्च तूर्णमाद्रवतां रिपुम् ॥ ४२।६१ ॥  
एकतो नैगमेयेन भिन्नः शक्त्या त्वयःसिराः ।  
शाखश्च नैगमेयश्च तूर्णमाद्रवतां रिपुम् ॥ ४२।६२ ॥  
स त्रिभिः शङ्करसुतैः पीड्यमानो जहौ पणम् ।  
ते प्राप्ताः शम्बरं तूर्णं प्रेक्ष्यमाणा गणेश्वराः ॥ ४२।६३ ॥  
पाशं शक्त्या समाहत्य चतुर्भिः शङ्करात्मजैः ।  
जगाम विलयं तूर्णमाकासादिव भूतलम् ॥ ४२।६४ ॥  
पाशे निराशतां याते शम्बरः कातरेक्षणः ।  
दिशो ऽथ भेजे देवर्षे कुमारः सैन्यमर्दयत् ॥ ४२।६५ ॥  
तैर्वध्यमाना पृतना महर्षे सादानवी रुद्रसुतैर्गणैश्च ।  
विषण्णारूपा भयविह्वलाङ्गी जगाम सुक्रं शरणं भयार्ता ॥ ४२।६६ ॥  
    
इति श्रीवामनपुराणे द्विचत्वारिंशो ऽध्यायः
