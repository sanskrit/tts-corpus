+++
title = "४५"

+++

नारद उवाच ।  
मलये ऽपि महेन्द्रेण यत्कृतं ब्राह्मणर्षभ ।  
निष्पादितं स्वकं कार्यं तन्मे व्याख्यातुमर्हसि ॥ ४५।१ ॥  
पुलस्त्य उवाच ।  
श्रूयतां यन्महेन्द्रेण मलये पर्वतोत्तमे ।  
कृतं लोकहितं ब्रह्मन्नात्मनश्च तथा हितम् ॥ ४५।२ ॥  
अन्धासुरस्यानुचरा मयतापुरोगमाः ।  
ते निर्जिताः सुरगणैः पातालगमनोत्सुकाः ॥ ४५।३ ॥  
ददृशुर्मलयं शैलं सिद्धाध्युषितकन्दरम् ।  
लतावितासञ्छन्नं मत्तसत्त्वसमाकुलम् ॥ ४५।४ ॥  
चन्दनैरुरगाक्रान्तैः सुशीतैरभिसेवितम् ।  
माधवीकुसुमामोदं ऋष्यर्चितहरं गिरिम् ॥ ४५।५ ॥  
तं दृष्ट्वा शीतलच्छायं श्रान्ता व्यायामकर्षिताः ।  
मयतारपुरोगास्ते निवासं समरोचयन् ॥ ४५।६ ॥  
तेषु तत्रोपविष्टेषु प्राणतृप्तिप्रदो ऽनिलः ।  
विवाति शीतः शनकैर्दक्षिणो गन्धसंयुतः ॥ ४५।७ ॥  
तत्रैव च रतिं चक्रः सर्व एव महासुराः ।  
कुर्वन्तो लोकसम्पूज्ये विद्धेषं देवतागणे ॥ ४५।८ ॥  
ताञ्ज्ञात्वा शङ्करः शक्रं प्रेषयन्मलये ऽसुरान् ।  
स चापि ददृशे गच्छन् पथि गोमातरं हरिः ॥ ४५।९ ॥  
तस्याः प्रदक्षिणां कृत्वा दृष्ट्वा शैलं च सुप्रभम् ।  
ददृशे दानवान् सर्वान् संहृष्टान् भोगसंयुतान् ॥ ४५।१० ॥  
अथाजुहाव बलहा सर्वानेव महासुरान् ।  
ते चाप्याययुरव्यग्रा विकिरन्तः शेरोत्करान् ॥ ४५।११ ॥  
तानागतान् बाणजालैः रथस्थो ऽद्भुतदर्शना ।  
छादयामास विप्रर्षे गिरीन् वृष्ट्या यथा घनः ॥ ४५।१२ ॥  
ततो बाणैरवच्छाद्य मयादीन् दानवान् हरिः ।  
पाकं जघान तीक्ष्णाग्रैर्मार्गणैः कङ्गवाससैः ॥ ४५।१३ ॥  
तत्र नाम विभुर्लोभे शासनत्वात् शरैर्दृढैः ।  
पाकशासनतां शक्रः सर्वामरपतिर्विभुः ॥ ४५।१४ ॥  
तथान्यं पुरनामानं बाणासुरसुतं शरैः ।  
सुपुङ्खैर्दारयामास ततो ऽभूत् स पुरन्दरः ॥ ४५।१५ ॥  
हत्वेत्थं समरे ऽजैषीद् गोत्रभिद् दानवं बलम् ।  
तच्चापि विजितं ब्रह्मन् रसातलमुपागमत् ॥ ४५।१६ ॥  
एतदर्थं सहस्राक्षः प्रेषितो मलयाचलम् ।  
त्र्यम्बकेन मुनिश्रेष्ठ किमन्यच्छ्रोतुमिच्छसि ॥ ४५।१७ ॥  
नारद उवाच ।  
किमर्थं दैवतपतिर्गौन्त्रभित् कथ्यते हरिः ।  
एष मे संशयो ब्रह्मन् हृदि सम्परिवर्तते ॥ ४५।१८ ॥  
पुलस्त्य उवाच ।  
श्रुयतां गोत्रभिच्छक्रः कीर्तितो हि यथा मया ।  
हते हिरण्यकशिपौ यच्चकारारिमर्दनः ॥ ४५।१९ ॥  
दितिर्विनष्टपुत्रा तु कश्यपं प्राह नारद ।  
विभो नाथो ऽसि मे देहि शक्रहन्तारमात्मजम् ॥ ४५।२० ॥  
कश्यपस्तामुवाचाथ यदि त्वमसितेक्षणे ।  
शौचाचारसमायुक्ता स्थास्यसे दशतीर्दश ॥ ४५।२१ ॥  
संवत्सराणां दिव्यानां ततस्त्रैलोक्यनायकम् ।  
जनयिष्यसि पुत्रं त्वं शत्रुघ्नं नान्यथा प्रिये ॥ ४५।२२ ॥  
इत्येवमुक्ता सा भर्त्रा दितिर्नियममास्थिता ।  
गर्भाधानं ऋषिः कृत्वा जगामोदयपर्वतम् ॥ ४५।२३ ॥  
गते तस्मिन् मुनिश्रेष्ठे सहस्राक्षो ऽपि सत्वरम् ।  
तमाश्रममुपागम्य दितिं वचनमब्रवीत् ॥ ४५।२४ ॥  
करिष्याम्यनुशुश्रूषां भवत्या यदि मन्यसे ।  
बाञमित्यब्रवीद् देवी भाविकर्मप्रचोदिता ॥ ४५।२५ ॥  
समिदाहरणादीनि तस्याश्चक्रे पुरन्दरः ।  
विनीतात्मा च कार्यार्था छिद्रान्वेषी भुजङ्गवत् ॥ ४५।२६ ॥  
एकदा सा तपोयुक्ता शौचे महति संस्थिता ।  
दशवर्षशतान्ते तु शिरःस्नाता तपस्विनी ॥ ४५।२७ ॥  
जानुभ्यामुपरि स्थाप्य मुक्तकेशा निजं शिरः ।  
सुष्वाप केशप्रान्तैस्तु संश्लिष्टचरणाभवत् ॥ ४५।२८ ॥  
तमन्तरमशौचस्य ज्ञात्वा देवः सहस्रदृक् ।  
विवेश मातुरुदरं नासारन्ध्रेण नारद ॥ ४५।२९ ॥  
प्रविश्य जठरं क्रुद्धो दैत्यमातुः पुरन्दरः ।  
ददर्शोर्ध्वमुकं बालं कटिन्यस्तकरं महत् ॥ ४५।३० ॥  
तस्यैवास्ये ऽथ ददृशे पेशीं मांसस्य वासवः ।  
शुद्धस्फटिकसङ्काशां कराभ्यां जगृहे ऽथ ताम् ॥ ४५।३१ ॥  
ततः कोपसमाध्मातो मांसपेशीं शतक्रतुः ।  
कराभ्यं मर्दयामास ततः सा कठिनाभवत् ॥ ४५।३२ ॥  
ऊर्ध्वेनार्धं च ववृधे त्वधोर्ऽधं ववृधे तथा ।  
शतपर्वाथ कुलिशः सञ्जातो मांसपेशितः ॥ ४५।३३ ॥  
तेनैव गर्भं दितिजं वज्रेण शतपर्वणा ।  
चिच्छेद सप्तधा ब्रह्मन् स रुरोद च विस्वरम् ॥ ४५।३४ ॥  
ततो ऽपयबुध्यत दितिरजानाच्छक्रचोष्टितम् ।  
शुश्राव वाचं पुत्रस्य रुदमानस्य नारद ॥ ४५।३५ ॥  
शक्रो ऽपि प्राह मा मूढ रुदस्वेति सुघर्घरम् ।  
इत्येवमुक्त्वा चैकैकं भूयश्चिच्छेद सप्तधा ॥ ४५।३६ ॥  
ते जाता मरुतो नाम देवभृत्याः शतक्रतोः ।  
मातुरेवापचारेण चलन्ते ते पुरस्कृताः ।  
४५।३७ ततः सकुलिशः शक्रो निर्गम्य जठरात् तदा ।  
दितिं कृताञ्जलिपुटः प्राह भीतस्तु शापतः ॥ ४५।३८ ॥  
ममास्ति नापराधो ऽयं यच्छास्तस्तनयस्तव ।  
तवैवापनयाच्छस्तस्तन्मे न क्रोद्धमर्हसि ॥ ४५।३९ ॥  
दितिरुवाच ।  
न तावत्रापराधो ऽस्ति मन्ये दिष्टमिदं पुरा ।  
सम्पूर्णे त्वपि काले वै या शौचत्वमुपागता ॥ ४५।४० ॥  
पुलस्त्य उवाच ।  
इत्येवमुक्त्वा तान् बालान् परिसान्त्व्य दितिः स्वयम् ।  
देवाराज्ञा सहैतांस्तु प्रेषयामास भामिनि ॥ ४५।४१ ॥  
एवं पुरा स्वानपि सोदरान् स गर्भस्थितानुज्जरितुं भयार्तः ।  
बिभेद वज्रेण ततः स गोत्रभित् ख्यातो महर्षे भगवान् महेन्द्रः ॥ ४५।४२ ॥  
    
इति श्रीवामनपुराणे पञ्चचत्वारिंशो ऽध्यायः  
    
