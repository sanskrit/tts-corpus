+++
title = "२०"

+++

लोमहर्षण उवाच ।  
समुद्रास्तत्र चत्वारो दर्विणा आह-ताः पुरा ।  
प्रत्येकं तु नरः स्नातो गोसहस्रफलं लभेत् ॥ २०।१ ॥  
यत्किञ्चित् क्रियते तस्मिंस्तपस्तीर्थे द्विजोत्तमाः ।  
परिपूर्णं हि तत्सर्वमपि दुष्कृतकर्मणः ॥ २०।२ ॥  
शतसाहस्रिकं तीर्थं तथैव शतिकं द्विजाः ।  
उभयोर्हि नरः स्नातो गोसहस्रफलं लभेत् ॥ २०।३ ॥  
सोमतीर्थं च तत्रापि सरस्वत्यास्तटे स्थितम् ।  
यस्मिन् स्नातस्तु पुरुषो राजसूयफलं लभेत् ॥ २०।४ ॥  
रेणुकाश्रममासाद्य श्रद्दधानो जितेन्द्रियः ।  
मातृभक्त्या च यत्पुण्यं तत्फलं प्राप्नुयान्नरः ॥ २०।५ ॥  
ऋणैर्मुक्तो भवेन्नित्यं देवर्षिपितृसम्भवैः ।  
कुमारस्याभिषेकं च ओजसं नाम विश्रुतम् ॥ २०।६ ॥  
तस्मिन् स्नातस्तु पुरुषो यशसा च समन्वितः ।  
कुमारपुरमाप्नोति कृत्वा श्राद्धं तु मानवः ॥ २०।७ ॥  
चैत्रषष्ठ्यां सिते पक्षे यस्तु श्राद्धं करिष्यति ।  
गयाश्राद्धे च यत्पुण्यं तत्पुण्यं प्राप्नुयान्नरः ॥ २०।८ ॥  
सन्निहित्यां यथा श्राद्धं राहुग्रस्ते दिवाकरे ।  
तथा श्राद्धं तत्र कृतं नात्र कार्या विचारणा ॥ २०।९ ॥  
ओजसे ह्यक्षयं श्राद्धं वायुना कथितं पुरा ।  
तस्मात् सर्वप्रयत्नेन श्राद्धं तत्र समाचरेत् ॥ २०।१० ॥  
यस्तु स्नानं श्रद्दधानश्चैत्रषष्ठ्यां करिष्यति ।  
अक्षय्यमुदकं तस्य पितॄणामुपजायते ॥ २०।११ ॥  
तत्र पञ्चवटं नाम तीर्थं त्रैलोक्यविश्रुतम् ।  
महादेवः स्थितो यत्र योगमूर्तिधरः स्वयम् ॥ २०।१२ ॥  
तत्र स्नात्वार्ऽचयित्वा व देवदेवं महेश्वरम् ।  
गाणपत्यमवाप्नोति दैवतैः सह मोदते ॥ २०।१३ ॥  
कुरुतीर्थं च विख्यातं कुरुणा यत्र वै तपः ।  
तप्तं सुघोरं क्षेत्रस्य कर्षणार्थं द्विजोत्तमाः ॥ २०।१४ ॥  
तस्य घोरेण तपसा तुष्ट इन्द्रोब्रवीद् वचः ।  
राजर्षे परितुष्टो ऽस्मि तपसानेन सुव्रतः ॥ २०।१५ ॥  
यज्ञं ये च कुरुक्षेत्रे करिष्यन्ति शतक्रतोः ।  
ते गमिष्यन्ति सुकृतांल्लोकान् पापविवर्जितान् ॥ २०।१६ ॥  
अवहस्य ततः शक्रो जगाम त्रिदिवं प्रभुः ।  
आगम्यागम्य चैवैनं भूयो भूयो ऽवहस्य च ॥ २०।१७ ॥  
शतक्रतुरनिर्विण्णः पृष्ट्वा पृष्ट्वा जगाम ह ।  
यदा तु तपसोग्रेण चकर्ष देहमात्मनः ।  
ततः शक्रो ऽब्रवीत् प्रीत्य ब्रूहि यत्ते चिकीर्षितम् ॥ २०।१८ ॥  
कुरुरुवाच  
ये श्रद्दधानास्तीर्थे ऽस्मिन् मानवा निवसन्ति ह ।  
ते प्राप्नुवन्तु सदनं ब्रह्मणः परमात्मनः ॥ २०।१९ ॥  
अन्यत्र कृतपापा ये पञ्चपातकदूषिताः ।  
अस्मिस्तीर्थे नराः स्नात्वा मुक्ता यान्तु परां गतिम् ॥ २०।२० ॥  
कुरुक्षेत्रे पुण्यतमं कुरुतीर्थं द्विजोत्तमाः ।  
ते दृष्ट्वा पापमुक्तस्तु परं पदमवाप्नुयात् ॥ २०।२१ ॥  
कुरुतीर्थे नरः स्नातो मुक्तो भवति किल्विषैः ।  
कुरुणा समनुज्ञातः प्राप्नोति परमं पदम् ॥ २०।२२ ॥  
स्वर्गद्वारं ततो गच्छेत् शिवद्वारे व्यवस्थितम् ।  
तत्र स्नात्वा शिवद्वारे प्राप्नोति परमं पदम् ॥ २०।२३ ॥  
ततो गच्छेदनरकं तीर्थं त्रैलोक्यविश्रुतम् ।  
यत्र पूर्वे स्थितो ब्रह्म दक्षिणे तु महेश्वरः ॥ २०।२४ ॥  
रुद्रपत्नी पश्चिमतः पद्मनाभोत्तरे स्थितः ।  
मध्ये अनरकं तीर्थं त्रैलोक्यस्यापि दुर्लभम् ॥ २०।२५ ॥  
यस्मिन् स्नातस्तु मुच्येत पातकैरुपपातकैः ।  
वैशाखे च यदा षष्ठी मङ्गलस्य दिनं भवेत् ॥ २०।२६ ॥  
तदा स्नानं तत्र कृत्वा मुक्तो भवति पातकैः ।  
यः प्रयच्छेत करकांश्चतुरो भक्ष्यसंयुतान् ॥ २०।२७ ॥  
कलशं च तथा दद्यादपूपैः परिशोभितम् ।  
देवताः प्रीमयेत् पूर्वं करकैरन्नसंयुतैः ॥ २०।२८ ॥  
ततस्तु कलशं दद्यात् सर्वपातकनाशनम् ।  
अनेनैव विधानेन यस्तु स्नानं समाचरेत् ॥ २०।२९ ॥  
स मुक्ताः कलुषैः सर्वैः प्रयाति परमं पदम् ।  
अन्यत्रापि यदा षष्ठी मङ्गलेन भविष्यति ॥ २०।३० ॥  
तत्रापि मुक्तिफलदा क्रिया तस्मिन् भविष्यति ।  
तीर्थे च सर्वतीर्थानां यस्मिन् स्नातो द्विजोत्तमाः ॥ २०।३१ ॥  
सर्वदेवैरनुज्ञातः परं पदमवाप्नुयात् ।  
काम्यकं च वनं पुण्यं सर्वपातकनाशनम् ॥ २०।३२ ॥  
यस्मिन् प्रविष्टमात्रस्तु मुक्तो भवति किल्बिषैः ।  
यमाश्रित्य वनं पुण्यं सविता प्रकटः स्थितः ॥ २०।३३ ॥  
पूषा नाम द्विजश्रेष्ठ दर्शनान्मुक्तिमाप्नुयात् ।  
आदित्यस्य दिने प्राप्ते तस्मिन् स्नातस्तु मानवः ।  
विशुद्धदेहो भवति मनसा चिन्तितं लभेत् ॥ २०।३४ ॥  
इति श्रीवामनपुराणे सरोमाहात्म्ये विशो ऽध्यायः
