+++
title = "५७"

+++

पुलस्त्य उवाच ।  
तस्मिंस्तीर्थवरे स्नात्वा दृष्ट्वा देवं त्रिलोचनम् ।  
पूजयित्वा सुवर्णाक्षं नैमिषं प्रययौ ततः ॥ ५७।१ ॥  
तत्र तीर्थसहस्राणि त्रिंशत्पापहराणि च ।  
तोन्त्याः काञ्चनाक्ष्याश्च गुरुदायाश्च मध्यतः ॥ ५७।२ ॥  
तेषु स्नात्वार्च्य देवेशं पीतवाससमच्युतम् ।  
ऋषीनपि च सम्पूज्य नैमिषारण्यवासिनः ॥ ५७।३ ॥  
देवदेवं तथेशानं सम्पूज्य विधिना ततः ।  
गयायां गोपतिं द्रष्टुं जगाम स महासुरः ॥ ५७।४ ॥  
तत्र ब्रह्मध्वजे स्नात्वा कृत्वा चास्य प्रदक्षिणाम् ।  
पिण्डनिर्वपणं पुण्यं पिदृणां स चकार ह ॥ ५७।५ ॥  
उदपाने तथा स्नात्वा तत्राभ्यर्च्य पितॄन् वशी ।  
गदापाणिं समभ्यर्च्य गोपतिं चापि शङ्करम् ॥ ५७।६ ॥  
इन्द्रतीर्थे तथा स्नात्वा सन्तर्प्य पितृदेवताः ।  
महानदीजले स्नात्वा सरयूमाजगाम सः ॥ ५७।७ ॥  
तस्यां स्नात्वा समभ्यर्च्य गोप्रतारे कुशेशयम् ।  
उपोष्य रजनीमेकां विरजां नगरीं ययौ ॥ ५७।८ ॥  
स्नात्वा विरजसे तीर्थे दत्त्वा पिण्डं पितॄंस् तथा ।  
दर्शनार्थ ययौ श्रीमान् अजितं पुरुषोत्तमम् ॥ ५७।९ ॥  
तं दृष्ट्वा पुण्डरीकाक्षमक्षरं परमं शुचिः ।  
षड्रात्रमुष्य तत्रैव महेन्द्रं दक्षिणं ययौ ॥ ५७।१० ॥  
तत्र देववरं शम्भुमर्द्धनारीश्वरं हरम् ।  
दृष्ट्वार्च्य सम्पूज्य पितॄन् महेन्द्रं चोत्तरं गतः ॥ ५७।११ ॥  
तत्र देववरं शम्भुं गोपालं सोमपायिनम्। दृष्ट्वा स्नात्वा सोमतीर्थे सह्याचलमुपागतः ॥ ५७।१२ ॥  
तत्र स्नात्वा महोदक्यां वैकुण्ठं चार्च्यं भक्तितः ।  
सुरान् पितृन् समभ्यर्च्य पारियात्रं गिरिं गतः ॥ ५७।१३ ॥  
तत्र स्नात्वा लाह्गलिन्यां पूजयित्वापराजितम् ।  
कशेरुदेशं चाभयेत्य विश्वरूपं ददर्श सः ॥ ५७।१४ ॥  
यत्र देववरः शम्भुर्गणानां तु सुपूजितम् ।  
विश्वरूपमथात्मानं दर्शयामास योगवित् ॥ ५७।१५ ॥  
तत्र मङ्कुणिकातोये स्नात्वाभ्यर्य्य महेश्वरम् ।  
जगामाद्रिं स सौगन्धि प्रह्लादो मलायाचलम् ॥ ५७।१६ ॥  
महाह्रदे ततः स्नात्वा पूजयित्वा च शङ्करम् ।  
ततो जगाम योगात्मा द्रष्टुं विन्ध्ये सदाशिवम् ॥ ५७।१७ ॥  
ततो विपाशासलिले स्नात्वाभ्यर्च्य सदाशिवम् ।  
त्रिरात्रं समुपोष्याथ अवन्तीं नगरीं ययो ॥ ५७।१८ ॥  
तत्र शिप्राजले स्नात्वा विष्णुं सम्पूज्य भक्तिततः ।  
श्मशानस्थं ददर्शाथ महाकालवपुर्धरम् ॥ ५७।१९ ॥  
तस्मिन् हि सर्वसत्त्वानां तेन रूपेण शङ्करः ।  
तामसं रूपमास्थाय संहारं कुरुते वशी ॥ ५७।२० ॥  
तत्रस्थेन सुरेशेन श्वेतकिर्नाम भूपतिः ।  
रक्षितस्त्वन्तकं दग्ध्वा सर्वबूतापहारिणम् ॥ ५७।२१ ॥  
तत्रातिहृष्टो वसति नित्यं शर्वः सहोमया ।  
वृतः प्रमथकोटीभिर्बहुभिस्त्रिदशार्चितः ॥ ५७।२२ ॥  
तं दृष्ट्वाथ महाकालं कालकालान्तकान्तकम् ।  
यमसंयमनं मृत्योर्मृत्युं चित्रविचित्रकम् ॥ ५७।२३ ॥  
श्मसाननिलयं शम्भुं भूतनाथं जगत्पतिम् ।  
पूजयित्वा शूलधरं जगाम निषधान् प्रति ॥ ५७।२४ ॥  
तत्रामरेश्वरं देवं दृष्ट्वा सम्पूज्य भक्तितः ।  
महोदयं समभ्येत्य हयग्रीवं ददर्श सः ॥ ५७।२५ ॥  
अश्वतीर्थे ततः स्नात्वा दृष्ट्वा च तुरगाननम् ।  
श्रीधरं चैव सम्पूज्य पञ्चालविषयं ययौ ॥ ५७।२६ ॥  
तत्रेश्वरगुणैर्युक्तं पुत्रमर्थपतेरथ ।  
पाञ्चालिकं वशी दृष्ट्वा प्रयागं परतो ययौ ॥ ५७।२७ ॥  
स्नात्वा सन्निहिते तीर्थे यामुने लोकविश्रुते ।  
दृष्ट्वा वटेश्वरं रुद्रं माधवं योगशायिनम् ॥ ५७।२८ ॥  
द्वावेव भक्तितः पूज्यौ पूजयित्वा महासुरः ।  
माघमासमथोपोष्य ततो वाराणसीं गतः ॥ ५७।२९ ॥  
ततो ऽस्यां वरणायं च तीर्थेषु च पृथक् पृथक् ।  
सर्वपापहराद्येषु स्नात्वार्ऽच्य पितृदेवताः ॥ ५७।३० ॥  
प्रदक्षिमीकृत्य पुरीं पूज्याविमुक्तकेशवौ ।  
लोलं दिवाकरं दृष्ट्वा ततो मधुवनं ययौ ॥ ५७।३१ ॥  
तत्र स्वयम्भुवं देवं ददर्शासुरसत्तमः ।  
तमभ्यर्च्य महातेजाः पुष्करारण्यमागमत् ॥ ५७।३२ ॥  
तेषु त्रिष्वपि तीर्थेषु स्नात्वार्ऽच्य पितृदेवताः ।  
पुष्कराक्षमयोगन्धि ब्रह्माणं चाप्यपूजयत् ॥ ५७।३३ ॥  
ततो भूयः सरस्वत्यास्तीर्थे त्रैलोक्यविश्रुते ।  
कोटितीर्थे रुद्रकोटिं ददर्श वृषभध्वजम् ॥ ५७।३४ ॥  
नैमिषेया द्विजवरा मागधेयाः ससैन्धवाः ।  
धर्मारण्याः पौष्करेया दण्डकारण्यकास्तथा ॥ ५७।३५ ॥  
चाम्पेया भारुकच्छेया देविकातीरगाश्च ये ।  
ते तत्र शङ्करं द्रष्टुं समायाता द्विजातयः ॥ ५७।३६ ॥  
कोटिसङ्ख्यास्तपः सिद्धा हरदर्शलालसाः ।  
अहं पूर्वमहं पूर्वमित्येवं वादिनो मुन् ॥ ५७।३७ ॥  
तान् सङ्क्षुब्धान् हरो दृष्ट्वा महर्षीन् दग्धकिल्बिषान् ।  
तेषामेवानुकम्पार्थं कोटिमूर्त्तिरभूद् भवः ॥ ५७।३८ ॥  
ततस्ते मुनयः प्रीताः सर्व एव महेश्वरम् ।  
सम्पूजयन्तस्तस्थुर्वै तीर्थं कृत्वा पृथक् पृथक् ।  
इत्येवं रुद्रकोटीति नाम्ना शम्भुरजायत ॥ ५७।३९ ॥  
तं ददर्श महातेजाः प्रह्लादो भक्तिमान् वशी ।  
कोटितीर्थे ततः स्नात्वा तर्पयित्वा वसुन् पितॄन् ।  
रुद्रकोटिं समभ्यर्च्य जगाम कुरुजाङ्गलम् ॥ ५७।४० ॥  
त६ देववरं स्थाणुं शङ्करं पार्वतीप्रियम् ।  
सरस्वतीजले मग्नं ददर्श सुरपूजितम् ॥ ५७।४१ ॥  
सारस्वते ऽम्भसि स्नात्वा स्थाणुं सम्पूज्य भक्तितः ।  
स्नात्वा दसाश्वमेधे च सम्पूज्य च सुरान् पितृन् ॥ ५७।४२ ॥  
सहस्रलिङ्गं सम्पूज्य स्नात्वा कन्याह्रदे शुचिः ।  
अभिवाद्य गुरुं शुक्रं सोमतीर्थं जगाम ह ॥ ५७।४३ ॥  
तत्र स्नात्वार्ऽच्य च पितृन् सोमं सम्पूज्य भक्तिततः ।  
क्षीरिकावासमभ्येत्य स्नानं चक्रे महायशाः ॥ ५७।४४ ॥  
प्रदक्षिणीकृत्य तरुं वरुणं चार्च्य बुद्धिमान् ।  
भूयः कुरुध्वजं दृष्ट्वा पद्माख्यां नगरी गतः ॥ ५७।४५ ॥  
तत्रार्च्य मित्रावरुणौ भास्करौ लोकपूजितौ ।  
कुमारधारामभ्येत्य ददर्श स्वामिनं वशी ॥ ५७।४६ ॥  
स्नात्वा कपिलधारायां सन्तर्प्यार्च्य पितृन् सुरान् ।  
दृष्ट्वा स्कन्दं समभ्यर्च्य नर्मदायां जगाम ह ॥ ५७।४७ ॥  
तस्यां स्नात्वा समभ्यर्च्य वासुदेवं श्रियः पतिम् ।  
जगाम भूधरं द्रष्टुं वाराहं चक्रधारिणम् ॥ ५७।४८ ॥  
स्नात्वा कोकामुके तीर्थे सम्पूज्य धरणीधरम् ।  
त्रिसौवर्णं महादेवमर्बुदेशं जगाम ह ॥ ५७।४९ ॥  
तत्र नारीह्रदे स्नात्वा पूजयित्वा च शङ्करम् ।  
कालिञ्जरं समभ्येत्य नीलकण्ठं ददर्श सः ॥ ५७।५० ॥  
नीलतीर्थजले स्नात्वा पूजयित्वा ततः शिवम् ।  
जगाम सागरानूपे प्रभासे द्रष्टुमीश्वरम् ॥ ५७।५१ ॥  
स्नात्वा च सङ्गमे नद्याः सरस्वत्यार्णंवस्य च ।  
सोमेश्वरं लोकपतिं ददर्श स कपर्दिनम् ॥ ५७।५२ ॥  
यो दक्षशापनिर्दग्धः क्षयी ताराधिपः शशी ।  
आप्यायितः शङ्करेण विष्णुना सकपर्दिना ॥ ५७।५३ ॥  
तावर्च्य देवप्रवरौ प्रजगाम महालयम् ।  
तत्र रुद्रं समभ्यर्च्य प्रजगामोत्तरान् कुरून् ॥ ५७।५४ ॥  
पद्मनाभं स तत्रर्च्य सप्तगोदावरं ययौ ।  
तत्र स्नात्वार्ऽच्य विश्वेशं भीमं त्रैलोक्यवन्दितम् ॥ ५७।५५ ॥  
गत्वा दारुवने श्रीमान् लिङ्गं स ददर्श ह ।  
तमर्च्य ब्राह्मणीं गत्वा स्नात्वार्ऽच्य त्रिदशेश्वरम् ॥ ५७।५६ ॥  
प्लक्षावतरणं गत्वा श्रीनिवासमपूजयत् ।  
ततश्च कुण्डिनं गत्वा सम्पूज्य प्रामतृप्तिदम् ॥ ५७।५७ ॥  
शूर्पारके चतुर्बाहुं पूजयित्वा विधानतः ।  
मागधारण्यमासाद्य ददर्श वसुधाधिपम् ॥ ५७।५८ ॥  
तमर्चयित्वा विश्वेशं स जगाम प्रजामुखम् ।  
महातीर्थे ततः स्नात्वा वासुदेवं प्रणम्य च ॥ ५७।५९ ॥  
शोणं शम्प्राप्य सम्पूज्य स्कमवर्माणमीश्वरम् ।  
महाकोश्यां महादेवं हंसाख्यं भक्तिमानथ ॥ ५७।६० ॥  
पूजयित्वा जगामाथ सैन्धवारण्यमुत्तमम् ।  
तत्रेश्वरं सुनेत्राख्यं शङ्खशूलधरं गुरुम् ।  
पूजयित्वा महाबाहुः प्रजागाम त्रिविष्टपम् ॥ ५७।६१ ॥  
तत्र देवं महेशानं जटाधरमिति श्रुतम् ।  
तं दृष्ट्वार्ऽच्य हरिं चासौ तीर्थं कनखलं ययौ ॥ ५७।६२ ॥  
तत्रार्च्य भद्रकालीशं वीरभद्रं च दानवः ।  
धनाधिपं च मेघङ्कं ययावथ गिरिव्रजम् ॥ ५७।६३ ॥  
तत्र देवं पशुपतिं लोकनाथं महेश्वरम् ।  
सम्पूजयित्वा पिधिवत्कामरूपं जगाम ह ॥ ५७।६४ ॥  
शशिप्रभं देववरं त्रिनेत्रं सम्पूजयित्वा सह वै मृडान्या ।  
जगाम तीर्थप्रवरं महाख्यं तस्मिन् महादेवमपूजयत् ॥ ५७।६५ ॥  
ततस्त्रिकूटं गिरिमत्रिपुत्रं जगाम द्रष्टुं स हि चक्रपाणिनम् ।  
तमीड्य भक्त्या तु गजेन्द्रसोक्षणं जजाप जप्यं परमं पवित्रम् ॥ ५७।६६ ॥  
तत्रोष्य दैत्येश्वरसूनुरादरान्मासत्रयं मूलफलाम्बुभक्षी ।  
निवेद्य विप्रप्रवरेषु काञ्चनं जगाम घोरं स हि दण्डकं वनम् ॥ ५७।६७ ॥  
तत्र दिव्यं महाशाखं वनस्पतिवपुर्धरम् ।  
ददर्श पुण्डरीकाक्षं महाश्वापदवारणम् ॥ ५७।६८ ॥  
तस्याधस्थात् त्रिरात्रं स महाभागवतो ऽसुरः ।  
स्थितः स्थिण्डिलशायी तु पठन् सारस्वतं स्तवम् ॥ ५७।६९ ॥  
तस्मात् तीर्थवरं विद्वान् सर्वपापप्रमोचनम् ।  
जगाम दानवो द्रष्टुं सर्वपापहरं हरिम् ॥ ५७।७० ॥  
तस्याग्रतो जजापासौ स्तवौ पापप्रणाशनौ ।  
यौ पुरा भगवान् प्राह क्रोडरूपी जनार्दनः ॥ ५७।७१ ॥  
तस्मादथागाद् दैत्येन्द्रः शालग्रामं महाफलम् ।  
यत्र सन्निहितो विष्णुश्चरेषु स्थावरेषु च । ।  
५७।७२ तत्र सर्वगतं विष्णुं मत्वा चक्रे रतिं बली ।  
पूजयन् भगवत्पादौ महाभागवतो मुने ॥ ५७।७३ ॥  
इयं तवोक्ता मुनिसङ्घजुष्टा प्रह्लादतीर्थानुगतिः सुपुण्या ।  
यत्कीर्त्तनाच्छ्रवणात् स्पर्शनाच्च विमुक्तपापा मनुजा भवन्ति ॥ ५७।७४ ॥  
    
इति श्रीवामनपुराणे सप्तपञ्चाशो ऽध्यायः  
    
