+++
title = "०९"

+++

नारद उवाच ।  
नेत्रहीनः कथं राज्ये प्रह्लादेनान्धको मुने ।  
अभिषिक्तो जानतापि राजधर्मं सनातनम् ॥ ९।१ ॥  
पुलस्त्य उवाच ।  
लब्धचक्षुरसौ भूयो हिरण्याक्षे ऽपि जीवति ।  
ललो ऽभिषिक्तो दैत्येन प्रह्लादेन निजे पदे ॥ ९।२ ॥  
नारद उवाच। ।  
राज्ये ऽन्धको ऽभिषिक्तस्तु किमाचरत सुव्रत ।  
देवादिभिः सह कथं समास्ते तद् वदस्व मे ॥ ९।३ ॥  
पुलस्त्य उवाच ।  
राज्ये ऽभिषिक्तो दैत्येन्द्रो हिरण्याक्षसुतो ऽन्धकः ।  
तपसाराध्य देवेशं शूलपाणिं त्रिलोचनम् ॥ ९।४ ॥  
अजेयत्वमवध्यत्वं सुरसिद्धर्षिपन्नगैः ।  
अदाह्यत्वं हुताशेन अक्लेद्यत्वं जलेन च ॥ ९।५ ॥  
एवं स वरलब्धस्तु दैत्यो राज्यमपालयत् ।  
शुक्रं पुरोहितं कृत्वा समध्यास्ते ततो ऽन्धकः ॥ ९।६ ॥  
ततश्चक्रो समुद्योगं देवानामन्धको ऽसुरः ।  
आक्रम्य वसुधां सर्वां मनुजेन्द्रान् पराजयत् ॥ ९।७ ॥  
पराजित्य महीपालान् सहायार्थे नियोज्य चा ।  
तैः समं मेरुशिखरं जगामाद्भुतदर्शनम् ॥ ९।८ ॥  
शक्रो ऽपि सुरसैन्यानि समुद्योज्य महागजम् ।  
समारुह्यामरावत्यां गुप्तिं कृत्वा विनिर्ययौ ॥ ९।९ ॥  
शक्रस्यानु तथैवान्ये लोकपाला महौजसः ।  
आरुह्य वाहनं स्वं स्वं सायुधा निर्ययुर्बहिः ॥ ९।१० ॥  
देवसेनापि च समं शक्रोणाद्भुतकर्मणा ।  
निर्जगामातिवेगेन गजवाजिराथादिभिः ॥ ९।११ ॥  
अग्रतो द्वादशादित्याः पृष्ठतश्च त्रिलोचनाः ।  
मध्ये ऽष्टौ वसवो विश्वे साध्याश्विमरुतां गणाः ।  
यभविद्याधराद्याश्च स्वं स्वं वाहनमास्थिताः ॥ ९।१२ ॥  
नारद उवाच ।  
रुद्रादीनां वदस्वेह वाहनानि च सर्वशः ।  
एकैकस्यापि धर्मत्र परं कौतूहलं मम ॥ ९।१३ ॥  
पुलस्त्य उवाच ।  
शृणुष्व कथयिष्यामि सर्वेषामपि नारद ।  
वाहनानि समासेन एकैकस्यानुपूर्वशः ॥ ९।१४ ॥  
रुद्रहस्तलोत्पन्नो महावीर्यो महाजवः ।  
श्वेतवर्णो गजपतिर्देवराजस्य वाहनम् ॥ ९।१५ ॥  
रुद्रोरुसम्भवो भीमः कृष्णवर्णो मनोजवः ।  
पौण्ड्रको नाम महिषो धर्मराजस्य नारद ॥ ९।१६ ॥  
रुद्रकर्ममलोद्भूतः श्यामो जलधिसञ्ज्ञकः ।  
शिशुमारो दिव्यगतिः वाहनं वरुणस्य च ॥ ९।१७ ॥  
रौद्रः शकटचक्राक्षः शैलाकारो नरोत्तमः ।  
अम्बिकापादसम्भूतो वाहनं धनदस्य तु ॥ ९।१८ ॥  
एकादशानां रुद्राणां वाहनानि महामुने ।  
गन्धर्वाश्च महावीर्या भुजगोन्द्राश्च दारुणाः ।  
श्वेतानि सौरभेयाणि वृषाण्युग्रजवानि च ॥ ९।१९ ॥  
रथं चन्द्रमसश्चार्द्धूसहस्रं हंसवाहनम् ।  
हरयो रथवाहाश्च आदित्या मुनिसत्तम ॥ ९।२० ॥  
कुञ्जरस्थाश्च वसवो यक्षाश्च नरवाहनाः ।  
किन्नरा भुजगारूढा हयारूढौ तथाश्विनौ ॥ ९।२१ ॥  
सारङ्गधिष्ठिता ब्रह्मन् मरुतो घोरदर्शनाः ।  
सुकारूढाश्च कवयो गन्धर्वाश्च पदातिनः ॥ ९।२२ ॥  
आरुह्य वाहनान्येवं स्वानि स्वान्यमरोत्तमाः ।  
सन्नह्य निर्ययुर्हृष्टा युद्धाय सुमहौजसः ॥ ९।२३ ॥  
नारद उवाच। ।  
गदितानि सुरादीनां वाहनानि त्वया मुने ।  
दैत्यानां वाहनान्येवं यथावद् वक्तुमर्हसि ॥ ९।२४ ॥  
पुलस्त्य उवाच ।  
शृणुष्व दानवादीना वाहनानि द्विजोत्तम ।  
कथयिष्यामि तत्त्वेन यथावच्छ्रोतुमर्हसि ॥ ९।२५ ॥  
अन्धकस्य रथो दिव्यो युक्तः परमवाजिभिः ।  
कृष्णवर्णैः सहस्रारस् त्रनल्वपरिमाणवान् ॥ ९।२६ ॥  
प्रह्लादस्य रथो दिव्यश्चन्द्रवर्णैर्हयोत्तमैः ।  
उह्यमानस्तथाष्टाभिः श्वेतरुक्ममयः सुभः ॥ ९।२७ ॥  
विरोजनस्य च गजः कुजम्भस्य तुरङ्गमः ।  
जम्भस्य तु रथो द्वियो हयैः काञ्जनसन्निभैः ॥ ९।२८ ॥  
शङ्कुकर्णस्य तुरगो हयग्रीवस्य कुञ्जरः ।  
रथो मयस्य विख्यातो दुन्दुभेश्च महोरगः ।  
शम्बरस्य विमानो ऽभूदयः शङ्कोर्मृगाधिपः ॥ ९।२९ ॥  
वबलवृत्रौ च बलिनौ गदामुसलधारिणौ ।  
पद्भ्यां दैवतसैन्यानि अभिद्रवितुमुद्यतौ ॥ ९।३० ॥  
ततो रणो ऽभूत् तुमुलः सङ्कुलो ऽतिभयङ्करः ।  
रजसा संवृतो लोकी पिङ्गवर्णेन नारद ॥ ९।३१ ॥  
नाज्ञासीच्च पिता पुत्रं न पुत्रः पितरं तथा ।  
स्वानेवानये निजघ्नुर्वै परानन्ये च सुव्रत ॥ ९।३२ ॥  
अभिद्रुतो महावेगो रथोपरि रथस्तदा ।  
गजो मत्तगजेन्द्रं च सादी सादिनमभ्यगात् ॥ ९।३३ ॥  
पदातिरपि सङ्क्रुद्धः पदातिनमथोल्बणम् ।  
परस्परं तु प्रत्यघ्नन्नन्योन्यजयकाङ्क्षिणः ॥ ९।३४ ॥  
ततस्तु सङ्कुले तस्मिन् युद्धे दैवासुरे मुने ।  
प्रावर्तत नदी घोरा शमयन्ती रणाद्रजः ॥ ९।३५ ॥  
शोणितोदा रथावर्त्ता योधसङ्घट्टवाहिनी ।  
गजकुम्भमाहकूर्मा शरमीना दुरत्यया ॥ ९।३६ ॥  
तीक्ष्णाग्रप्रासमकरा महासिग्राहवाहिनी ।  
अन्त्रशैवलसङ्कीर्णा पताकाफेनमालिननी ॥ ९।३७ ॥  
गृध्रकङ्कमहाहंसा श्येनचक्रआह्वमण्डिता ।  
वनवायसकादम्बा गोमायुश्वापदाकुला ॥ ९।३८ ॥  
पिशाचमुनिसङ्कीर्णा दुस्तरा प्राकृतैर्जनैः ।  
रथप्लवैः सन्तरन्तः शूरास्तां प्रजगाहिरे ॥ ९।३९ ॥  
आगुल्फआदवमज्जन्तः सूदयन्तः परस्परम्ः ।  
समुत्तरन्तो वेगेन योधा जयधनेप्सवः ॥ ९।४० ॥  
ततस्तु रौद्रो सुरदैत्यसादने महाहवे भीरुभयङ्करे ऽथ ।  
रक्षांसि यक्षाश्च सुसप्रहृष्टाः पिशाचयूथास्त्वभिरेमिरे च ॥ ९।४१ ॥  
पिबन्त्यसृग्गाढतरं भटानामालिङ्ग्य मांसानि च भक्षयन्ति ।  
वसां विलुम्पन्ति च वनिस्फुरन्ति गर्जन्त्यथान्योन्यमथो वयांसि ॥ ९।४२ ॥  
मुञ्चन्ति फेत्काररवाञ्शिवाश्च क्रन्दन्ति योधा भुवि वेदनार्त्ताः ।  
शस्त्रप्रतप्ता निपतन्ति चान्ये युद्धं श्मशानप्रतिमं बभूव ॥ ९।४३ ॥  
तस्मिञ्शिवाघोररवे प्रवृत्ते मुरासुराणां सुभयङ्करे ह ।  
युद्धं बभौ प्राणपणेपविद्धं द्वन्द्वे ऽतिशस्त्राक्षगतो दुरोदरः ॥ ९।४४ ॥  
हिरण्यचक्षुस्तनयो रणे ऽन्धको रथे स्थितो वाजिसहस्रयोजिते ।  
मत्तेभष्टष्टस्थितमुग्रतेजसं समेयिवान् देवपतिं शतक्रतुम् ॥ ९।४५ ॥  
समापतन्तं महिषाधिरूढं यमं प्रतीच्छद् बलवान् दितीशः ।  
प्रह्लादनामा तुरगाष्टयुक्तं रथं समास्थाय समुद्यातास्त्रः ॥ ९।४६ ॥  
विरोचनश्चापि जलेश्वरं त्वगाज्जम्भस्त्वथागाद् धनदं बलाढ्यम् ।  
वायुं समभ्येत्य च शम्बरो ऽथ मयो हुताशं युयुधे मुनीन्द्र ॥ ९।४७ ॥  
अन्ये हयग्रीवमुखा महाबला दितेस्तनूजा दनुपुङ्गवाश्च ।  
सुरान् हुताशार्कवसूरकेश्वरान् द्वन्द्वं समासाद्य महाबलान्विताः ॥ ९।४८ ॥  
गर्जन्त्यथान्योन्यमुपेत्य युद्धे चापानि कर्षन्त्यतिवेगिताश्च ।  
मुञ्चन्ति नाराचगणान् सहस्रश अगच्छ हे तिष्ठसि किं ब्रुवन्तः ॥ ९।४९ ॥  
शरैस्तु तीक्ष्णैरतितापयन्तः शस्त्रैरमोघैरभिताडयन्तः ।  
मन्दाकिनीवेगनिभां वहन्तीम् प्रवर्तयन्तो भयदां नदीं च ॥ ९।५० ॥  
त्रैलोक्यमाकाङ्क्षिभिरुग्रवेगैः सुरासुरैर्नारद सम्प्रयुद्धे ।  
पिशाचरक्षोगणपुष्टिवर्धनीमुत्तर्तुमिच्छद्भिरसृग्नदी बभै ॥ ९।५१ ॥  
वाद्यन्ति तूर्याणि सुरासुराणाम् पश्यन्ति खस्था मुनिसिद्धसङ्घाः ।  
नयन्ति तान्प्सरसां गणाग्र्या हता रणे ये ऽभिमुखास्तु शूराः ॥ ९।५२ ॥  
    
इती श्रीवामनपुराणे नवमो ऽध्यायः  
    
