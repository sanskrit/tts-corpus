+++
title = "६८"

+++

बलिरुवाच ।  
भवता कथितं सर्वं समाराध्य जनार्दनम् ।  
या गतिः प्राप्यते लोके तां मे वक्तुमिहार्हसि ॥ ६८।१ ॥  
केनार्चनेन देवस्य प्रीतिः समुपजायते ।  
कानि दानानि शस्तानि प्रीणनाय जगद्गुरोः ॥ ६८।२ ॥  
उपवासादिकं कार्यं कस्यां तिथ्यां महोदयम् ।  
कानि पुण्यानि शस्तानि विष्णोस्तुष्टिप्रदानि वै ॥ ६८।३ ॥  
यच्चान्यदपि कर्त्तव्यं हृष्टरूपैरनालसैः ।  
तदप्यशेषं दैत्येन्द्र ममाख्यातुमिहार्हसि ॥ ६८।४ ॥  
प्रह्लाद उवाच ।  
श्रद्दधानैर्भक्तिपरैर्यान्युद्दिश्य जनार्दनम् ।  
बले दानानि दीयन्ते तानूचुर्मुनयो ऽक्षयान् ॥ ६८।५ ॥  
ता एव तिथयः शस्ता यास्वभ्यर्च्य जगत्पतिम् ।  
तच्चित्तस्तन्मयो भूत्वा उपवासी नरो भवेत् ॥ ६८।६ ॥  
पूजितेषु द्विजेन्द्रेषु पूजितः स्याज्जनार्दनः ।  
एतान् द्विषन्ति ये मूढास्ते यान्ति नरकं ध्रुवम् ॥ ६८।७ ॥  
तानर्चयेन्नरो भक्त्या ब्राह्मणान् विष्णुतत्परः ।  
एवमाह हरिः पूर्वं ब्राह्मणा मामकी तनुः ॥ ६८।८ ॥  
ब्राह्मणो नावमन्तव्यो बुधो वाप्यबुधो ऽपि वा ।  
सो ऽपि दिव्या तनुर्विष्णोस्तस्मात् तामर्चयेन्नरः ॥ ६८।९ ॥  
तान्येव च प्रशस्तानि कुसुमानि महासुर ।  
यानि स्युर्वर्णयुक्तानि रसगन्धयुतानि च ॥ ६८।१० ॥  
विशेषतः प्रवक्ष्यामि पुष्पाणि तिथयस्तथा ।  
दानानि च प्रशस्तानि माधवप्रीणनाय तु । ।  
६८।११ जाती शताह्वा सुमनाः कुन्दं बहुपुटं तथा ।  
बाणञ्च चम्पकाशोकं करवीरं च यूथिका ॥ ६८।१२ ॥  
पारिभद्रं पाटला च बकुलं गिरिशालिनी ।  
तिलकं च जपाकुसुमं पीतकं नागरं त्वपि ॥ ६८।१३ ॥  
एतानि हि प्रशस्तानि कुसुमान्यच्युतार्चने ।  
सुरभीणि तथान्यानि वर्जयित्वा तु केतकीम् ॥ ६८।१४ ॥  
बिल्वपत्रं शमीपत्रं पत्रं भृङ्गमृगाङ्कयोः ।  
तमालामलकीपत्रं शस्तं केशवपूजने ॥ ६८।१५ ॥  
येषामपि हिच पुष्पाणि प्रशस्तान्यच्युतार्चने ।  
पल्लवान्यपि तेषां स्तुः पत्राण्यर्चाविधौ हरेः ।  
६८।१६ वीरुधां च प्रवालेन बर्हिषा चार्चयेत्तथा ।  
नानारूपैश्चाम्बुभवैः कमलेन्दीवरादिभिः ॥ ६८।१७ ॥  
प्रवालैः शुचिभिः श्लक्ष्णैर्जलप्रक्षालितैर्बले ।  
वनस्पतीनामर्च्येत तथा दूर्वाग्रपल्लवैः ॥ ६८।१८ ॥  
चन्दनेनानुलिम्पेत कुङ्कुमेन प्रयत्ननतः ।  
उशीरपद्मकाभ्यां च तथा कालीयकादिना ॥ ६८।१९ ॥  
महिषाख्यं कणं दारु सिह्लकं सागरुं सिता ।  
शङ्खं जातीफलं श्रीशे धूपानि स्युः प्रियाणि वै ॥ ६८।२० ॥  
हविषा संस्कृता ये तु यवगोधूमशालयः ।  
तिलमुद्गादयो माषा व्रीहयश्च प्रिया हरेः ॥ ६८।२१ ॥  
गोदानानि पवित्राणि भूमिदानानि चानघ ।  
वस्त्रान्नस्वर्णदानानि प्रीतये मधुघातिनः ॥ ६८।२२ ॥  
माघमासे तिला देयास्तिलधेनुश्च दानव ।  
इन्धनादीनि च तथा माधवप्रीणनाय तु ॥ ६८।२३ ॥  
फाल्गुने व्रीहयो मुद्गा वस्त्रकृष्णाजिनादिकम् ।  
गोविन्दप्रीणनार्थाय दातव्यं पुरुषर्षभैः ॥ ६८।२४ ॥  
चैत्रे चित्राणि वस्त्राणि शयनान्यासनानि च ।  
विष्णोः प्रीत्यर्थमेतानि देयानि ब्राह्मणेष्वथ ॥ ६८।२५ ॥  
गन्धमाल्यानि देयानि वैशाखे सुरभीणि वै ।  
देयानि द्विजमुख्येभ्यो मधुसूदनतुष्टये ॥ ६८।२६ ॥  
उदकुम्भाम्बुधेनुं च तालवृन्तं सुचन्दनम् ।  
त्रिविक्रमस्य प्रीत्यर्थं दातव्यं साधुभिः सदा ॥ ६८।२७ ॥  
उवानद्युगलं छत्रं लवणामलकादिकम् ।  
आषाढे वामनप्रीत्यै दातव्यानि तु भक्तितः ॥ ६८।२८ ॥  
घृतं च क्षीरकुम्भाश्च घृतधेनुफलानि च ।  
श्रावणे श्रीधरप्रीत्यै दातव्यानि विपश्चिता ॥ ६८।२९ ॥  
मासि भाद्रपदे दद्यात् पायसं मधुसर्पिषी ।  
हृषीकेशप्रीणनार्थं लवणं सगुडोदनम् ॥ ६८।३० ॥  
तिलास्तुरङ्गं वृषभं दधि ताम्रायसादिकम् ।  
प्रीत्यर्थं पद्मनाभस्य देयमाश्वयुजे नरैः ॥ ६८।३१ ॥  
रजतं कनकं दीपान् मणिमुक्ताफलादिकम् ।  
दामोदरस्य तुष्ट्यर्थं प्रदद्यात् कार्तिके नरः ॥ ६८।३२ ॥  
खरोष्ट्राश्वतरान् नागान् यानयुग्यमजाविकम् ।  
दात्वयं केशवप्रीत्यै मासि मार्गशिरे नरैः ॥ ६८।३३ ॥  
प्रासादनगरादीनि गृहप्रावरणादिकम् ।  
नारायणस्य तुष्ट्यर्थं पौषे देयानि भक्तितः ॥ ६८।३४ ॥  
दासीदासमलङ्कारमन्नं षड्रससंयुतम् ।  
पुरुषोत्तमस्य तुष्ट्यर्थं प्रदेयं सार्वकालिकम् ॥ ६८।३५ ॥  
यद्यदिष्टतमं किञ्चिद्यद्वाप्यस्ति शुचि गृहे ।  
तत्तद्वि देयं प्रीत्यर्थं देवदेवाय चक्रिणे ॥ ६८।३६ ॥  
यः कारयेन्मन्दिरं केशवस्य पुण्यांल्लोकान् स जयेच्छाश्वतान् वै ।  
दत्त्वारामान् पुष्पफलाभिपन्नान् भोगान् भुङ्क्ते कामातः श्लाघनीयान् ॥ ६८।३७ ॥  
पितामहस्य पुरतः कुलान्यष्टौ तु यानि च ।  
तारयेदात्मना सार्धं विष्णोर्मन्दिरकारकः ॥ ६८।३८ ॥  
इमाश् च पितरो दैत्य गाथा गायन्ति योगिनः ।  
पुरतो यदुसिंहस्य ज्यामघस्य तपस्विनः ॥ ६८।३९ ॥  
अपि नः स कुले कश्चिद् विष्णुभक्तो भविष्यति ।  
हरिमन्दिरकर्ता यो भविष्यति शिचिव्रतः ॥ ६८।४० ॥  
अपि नः सन्ततौ जायेद् विष्ण्वालयविलेपनम् ।  
सम्मार्जनं च धर्मात्मा करिष्यति च भक्तितः ॥ ६८।४१ ॥  
अपि नः सन्ततौ जातो ध्वजं चकेशवमन्दिरे ।  
दास्यते देवदेवाय दीपं पुष्पानुलेपनम् ॥ ६८।४२ ॥  
महापातकयुक्तो वा पातकी चोपपातकी ।  
विमुक्तपापो भवति विष्ण्वायतनचित्रकृत् ॥ ६८।४३ ॥  
इत्थं पितॄणां वचनं श्रुत्वा नृपतिसत्तमः ।  
चकारायतनं भूम्यां ख्यं च लिम्पतासुर ॥ ६८।४४ ॥  
विभूतिभिः केशवस्य केशवाराधने रतः ।  
नानाधातुविकारैश्च पञ्चवर्णैश्च चित्रकैः ॥ ६८।४५ ॥  
ददौ दीपानि विधिवद् वासुदेवालये बले ।  
सुगन्धितैलपूर्णानि घृतपूर्णानि च स्वयम् ॥ ६८।४६ ॥  
नानावर्णा वैजयन्त्यो महारजनरञ्जिताः ।  
मञ्जिष्ठा नवरङ्गीयाः श्वेतपाटलिकाश्रिताः ॥ ६८।४७ ॥  
आरामा विविधा हृद्याः पुष्पाढ्याः फलशालिनः ।  
लतापल्लवसञ्छन्ना देवदारुभिरावृताः ॥ ६८।४८ ॥  
कारिताश्च महामञ्चाधिष्ठिताः कुशलैर्जनैः ।  
पौरोगवविधानज्ञै रत्नसंस्कारिभिर्द्दढै ॥ ६८।४९ ॥  
तेषु नित्यं प्रपूज्यन्ते यतयो ब्रह्मचारिणः ।  
श्रोत्रिया ज्ञानसम्पन्ना दीनान्धविकलादयः ॥ ६८।५० ॥  
इत्थं स नृपतिः कृत्वा श्रद्दधानो जितेन्द्रियः ।  
ज्यामघो विष्णुनिलयं गत इत्यनुशुश्रुमः ॥ ६८।५१ ॥  
तमेव चाग्यापि बले मार्गं ज्यामघकारितम् ।  
व्रजन्ति नरशार्दूल विष्णुलोकजिगीषवः ॥ ६८।५२ ॥  
तस्मात् त्वमपि राजेन्द्र कारयस्वालयं हरेः ।  
तमर्चयस्व यत्नेन ब्राह्मणांश्च बहुश्रुतान् ।  
पौराणिकान् विशेषेण सदाचाररताञ्शुचीन् ॥ ६८।५३ ॥  
वासोभिर्भूषणै रत्नैर्गौभिर्भूकनकादिभिः ।  
विभवे सति देवस्य प्रीणनं कुरु चक्रिणः ॥ ६८।५४ ॥  
एवं क्रियायोगरतस्य ते ऽद्य नूनं मुरारिः शुभदो भविष्यति ।  
नरा न सीदन्ति बले समाश्रिता विभुं जगन्नाथमनन्तमच्युतम् ॥ ६८।५५ ॥  
पुलस्त्य उवाच ।  
इत्येवमुक्त्वा वचनं दितीश्वरो वैरोचनं सत्यमनुत्तमं हि ।  
सम्पूजितस्तेन विमुक्तिमाययौ सम्पूर्णकामो हरिपादभक्तः ॥ ६८।५६ ॥  
गते हि तस्मिन् मुदिते पितामहे बलेर्बभौ मन्दिरमिन्दुवर्णम् ।  
महेन्द्रशिल्पिप्रवरो ऽथ केशवं स कारयामास महामहीयान् ॥ ६८।५७ ॥  
स्वयं स्वभार्यासहितश्चकार देवालये मार्जनलेपनादिकाः ।  
क्रिया महात्मा यवशर्कराद्यां बलिं चकाराप्रतिमां मधुद्रुहः ॥ ६८।५८ ॥  
दीपप्रदानं स्वयमायताक्षी विन्ध्यावली विष्णुगृहे चकार ।  
गेयं स धर्म्यश्रवणं च धीमान् पौराणिकैर्विप्रवरैरकारयत् ॥ ६८।५९ ॥  
तथाविधस्यासुरपुङ्गवस्य धर्म्ये सुमार्गे प्रतिसंस्थितस्य ।  
जगत्पतिर्दिव्यवपुर्जनार्दनस्तस्थौ महात्मा बलिरक्षणाय ॥ ६८।६० ॥  
सूर्यायुताभं मुसलं प्रगृह्य निघ्नन् स दुष्टारियूथापालान् ।  
द्वारि स्थितो न प्रददौ प्रवेशं प्राकारगुप्ते बलिनो गृहे तु ॥ ६८।६१ ॥  
द्वारि स्थिते धातरि रक्षपाले नारायणे सर्वगुणाभिरामे ।  
प्रासादमध्ये हरिमीशितारमभ्यर्चयामास सुरर्षिमुख्यम् ॥ ६८।६२ ॥  
स एवमास्ते ऽसुरराड् बलिस्तु समर्चयन् वै हरिपादपङ्कजौ ।  
सस्मार नित्यं हरिभषितानि स तस्य जातो विनयाङ्कुशस्तु ॥ ६८।६३ ॥  
इदं च वृत्तं स पपाठ दैत्यराट् स्मरन् सुवाक्यानि गुरोः शुभानि ।  
तथ्यानि पथ्यानि परत्र चेह पितामहस्येन्द्रसमस्य वीरः ॥ ६८।६४ ॥  
ये वृद्धवाक्यानि समाचरन्ति श्रुत्वा दुरुक्तान्यपि पूर्वतस्तु ।  
स्निग्धानि पश्चान्नवनीतशुद्धा मोदन्ति ते नात्र विचारमस्ति ॥ ६८।६५ ॥  
आपद्भुजङ्गदष्टस्य मन्त्रहीनस्य सर्वदा ।  
वृद्धवाक्यैषधा नूनं कुर्वन्ति किल निर्विषम् ॥ ६८।६६ ॥  
वृद्धवाक्यामृतं पीत्वा तदुक्तमनुमान्य च ।  
या तृप्तिर्जायते पुंसा सोमपाने कुतस्तथा ॥ ६८।६७ ॥  
आपत्तौ पतितानां येषां वृद्धा न सन्ति शास्तारः ।  
ते शोच्या बनधूनां जीवन्तो ऽपीह मृततुल्याः ॥ ६८।६८ ॥  
आपद्ग्राहगृहीतानां वृद्धाः सन्ति न पण्डिताः ।  
येषां मोक्ष्यितारे वै तेषां सान्तिर्न विद्यते ॥ ६८।६९ ॥  
आपज्जलनिमग्नानां ह्रियतां व्यसनोर्मिभिः ।  
वृद्धवाक्यैर्विना नूनं नैवोत्तारं कथञ्चन ॥ ६८।७० ॥  
तस्माद् यो वृद्धवाक्यानि शृणुयाद् विदधाति च ।  
स सद्यः सिद्धिमाप्नोति यथा वैरोचनो बलिः ॥ ६८।७१ ॥  
    
इति श्रीवामनपुराणे अष्टषष्टितमो ऽध्यायः  
    
