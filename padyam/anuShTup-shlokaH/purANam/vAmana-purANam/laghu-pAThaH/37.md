+++
title = "३७"

+++

नाराद उवाच ।  
गतो ऽन्धकस्तु पाताले किमचेष्टत दानवः ।  
शङ्करो मन्दरस्थो ऽपि यच्चाकार तदुच्यताम् ॥ ३७।१ ॥  
पुलास्त्य उवाच ।  
पातालस्थो ऽन्धको ब्रह्मन् बाध्यते मदनाग्निना ।  
सन्त्पतविग्रहः सर्वान् दानवानिदमब्रवीत् ॥ ३७।२ ॥  
स मे सुहृत्स मे बन्धुः स भ्रात स पिता मम ।  
यस्तामद्रिसुतां शीघ्नं ममान्ति कमुपानयेत् ॥ ३७।३ ॥  
एवं ब्रुवति दैत्येन्दे अन्धके मदनान्धके ।  
मेघगम्भीरनिर्घोषं प्रहलादो वाक्यमब्रवीत् ॥ ३७।४ ॥  
येयं गिरिसुता वीर सा माता धर्मतस्तव ।  
पिता त्रिनयनो देवः श्रूयतामत्र कारणम् ॥ ३७।५ ॥  
तव पित्रा ह्यपुत्रेम धर्मनित्येन दानव ।  
आराधितो महादेवः पुत्रार्थाय पुरा किल ॥ ३७।६ ॥  
तस्मै त्रिलोचननासीद् दत्तो ऽन्धो ऽप्येव दानव ।  
पुत्रकः पुत्रकामास्य प्रोक्त्वेत्यं वचनं विभो ॥ ३७।७ ॥  
नेत्रत्रयं हिरण्याक्ष नर्मार्थमुमया मम ।  
पिहितं योगसंस्थस्य ततो ऽन्धमभवत्तमः ॥ ३७।८ ॥  
तस्माच्च तमसो जातो भूतो नीलघनस्वनः ।  
तदितं गृह्यतां दैत्य तवोपयिकमात्मजम् ॥ ३७।९ ॥  
यदा तु लोकविद्विष्टं दुष्टं कर्म करिष्यति ।  
त्रैलोक्यजननीं चापि अभीवाञ्छिष्यते ऽधमः ॥ ३७।१० ॥  
घातयिष्यति वा विप्रं यदा प्रक्षिप्त चासुरान् ।  
तदास्य स्वयमेवाहं करिष्ये कायशोधनम् ॥ ३७।११ ॥  
एवमुक्त्वा गतः शम्भुं स्वस्थानं मन्दराचलम् ।  
त्वत्पितापि समभ्यागात् त्वामादाय रसातलम् ॥ ३७।१२ ॥  
एतेन कारणेनाम्बा शैलेयी भविता तव ।  
सर्वस्यापीह जगतो गुरुः शम्भुः पिता ध्रुवम् ॥ ३७।१३ ॥  
भवानपि तपोयुक्तः शास्त्रवेत्ता गुणाप्लुतः ।  
नेदृशे पापसङ्कल्पे मतिं कुर्याद् भवद्विधः ॥ ३७।१४ ॥  
त्रैलोक्यप्रभुरव्यक्तो भवः सर्वैर्नमस्कृतः ।  
अजेयस्तस्य भार्येयं न त्वमर्हे ऽमरार्दन ॥ ३७।१५ ॥  
न चापि शक्तः प्राप्तुं तां भवाञ्शैलनृपात्मजाम् ।  
अजित्वा सगणं रुद्रं स च कामो ऽद्य दुर्लभः ॥ ३७।१६ ॥  
यस्तरेत् सागरं दोर्भ्या पातयेद् भुवि भास्करम् ।  
मेरुमुत्पाटयेद् वापि स जयेच्छूलपाणिनम् ॥ ३७।१७ ॥  
उताहोस्विदिमाः शक्याः क्रियाः कर्तुं नरेर्बलात् ।  
न च शक्यो हरो जेतुं सत्यं सत्यं मयोदितम् ॥ ३७।१८ ॥  
किं त्वया न श्रुतं दैत्य यथा दण्डो महीपलिः ।  
परस्त्रीकामवान् मूढः सराष्ट्रो नाशमाप्तवान् ॥ ३७।१९ ॥  
आसीद् दण्डो नाम नृपः प्रभूतबलवाहनः ।  
स च वव्रे महातेजाः पौरोहित्याय भार्गवम् ॥ ३७।२० ॥  
ईजे च विविधैर्यज्ञैर्नृपतिः शुक्रपावलितः ।  
सुक्रस्यासीच्च दुहिता अरजा नाम नामतः ॥ ३७।२१ ॥  
शुक्रः कदाचिदगमद् वृषुपर्वाणमासुरम् ।  
तेनार्चितश्चिरं तत्र तस्थौ भार्गवसत्त्मः ॥ ३७।२२ ॥  
अरजा स्वगृहे वह्निं शुश्रुषन्ती महासुर ।  
अतिष्ठत सुचार्वङ्गी ततो ऽब्यागान्नराधिपः ॥ ३७।२३ ॥  
स पप्रच्छ क्व शुक्रोति तमूचुः परिचारिकाः ।  
गतः स भगवान् शुक्रो याजनाय दनोः सुतम् ॥ ३७।२४ ॥  
पप्रच्छ नृपतिः का तु तिष्ठते भार्गवाश्रमे ।  
तास्तमूचुर्गुरोः पुत्री सन्तिष्ठत्यरजा नृप ॥ ३७।२५ ॥  
तामाश्रमे शुक्रसुतां द्रष्टुमिक्ष्वाकुनन्दनः ।  
प्रविवेश महाबाहुर्ददर्शारजसं ततः ॥ ३७।२६ ॥  
तां तृष्ट्वा कामसन्तप्तस्तत्क्षणादेव पार्थिवः ।  
सञ्जातो ऽन्धक दण्डस्तु कृतान्तबलचोदितः ॥ ३७।२७ ॥  
ततो विसर्जयामास भृत्यान् भ्रातृन् सुहृत्तमान् ।  
शुक्रशिष्यानपि बली एकाकी नृप आव्रजत् ॥ ३७।२८ ॥  
तमागतं शुक्रसुता प्रत्युत्थाय यशस्विनी ।  
पूजयामास संहृष्टा भ्रातृभावेन दानव ॥ ३७।२९ ॥  
ततस्तामाह नृपतिर्बाले कामाग्निवारिणा ।  
मां समाह्लादयस्वाद्य स्वपरिष्वङ्गवारिणा ॥ ३७।३० ॥  
सापि प्राह नृपश्रेष्ठ मा विनीनस आतुरः ।  
पिता मम महाक्रोधात् त्रिदशानपि निर्दहेत् ॥ ३७।३१ ॥  
मूढबुद्धे भवान् भ्राता ममासि त्वनयाप्लुतः ।  
भगिनी धर्मतस्ते ऽहं भवाञ्शिष्यः पितुर्मम ॥ ३७।३२ ॥  
सो ऽब्रोवीद् भीरु मां शुक्रः कालेन परिधक्ष्यति ।  
कामाग्निर्निर्दहति मामद्यैव तनुमध्यमे ॥ ३७।३३ ॥  
सा प्राह दण्डं नृपातिं मुहूर्त परिपालय ।  
तमेव याचस्व गुरुं स ते दास्यत्यसंशयम् ॥ ३७।३४ ॥  
दण्डो ऽब्रवीत् सुतन्वङ्गि कालक्षेपो न मे क्षमः ।  
च्युतावसरकर्तृत्वे विघ्नो जायेत सुन्दरि ॥ ३७।३५ ॥  
ततो ऽब्रवीच्च विरजा नाहं त्वां पार्थिवात्मज ।  
दातुं शक्ता स्वमात्मानं स्वतन्त्रा न हि योषितः ॥ ३७।३६ ॥  
किं वा ते बहुनोक्तेन मा त्वं नाशं नराधिप ।  
गच्छस्व शुक्रशापेन सभृत्यज्ञातिबान्धवः ॥ ३७।३७ ॥  
ततो ऽऽब्रवीन्नरपतिः सुतनु शृणु चेष्टितम् ।  
चित्राङ्गदाया यद् वृत्तं पुरा देवयुगे शुभे ॥ ३७।३८ ॥  
विश्वकर्णसुता साध्वी नाम्ना चित्राङ्गदाभवत् ।  
रूपयौवनसम्पन्ना पद्महीनेव पद्मिनी ॥ ३७।३९ ॥  
सा कदाचिन्महारण्यं सखीभिः परिवारिता ।  
जगाम नेमिषं नाम स्नातुं कमललोचना ॥ ३७।४० ॥  
सा स्नातुमवतीर्णा च अथाभ्यागान्नरेश्वरः ।  
सुदेवतनयो धीमान् सुरथो नाम नामतः ।  
॥  
तां ददर्श च तन्वङ्गीं शुभाङ्गो मदनातुरः ॥ ३७।४१ ॥  
तं दृष्ट्वा सा सखीराह वचनं सत्यसंयुतम् ।  
असौ नराधिपसुतो मदनेन सदर्थ्यते ॥ ३७।४२ ॥  
मदर्थे च क्षमं मे ऽस्य स्वप्रदानं सुरूपिणः ।  
सख्यस्तामब्रुवन् बाला न प्रगल्भऽसि सुन्दरि ॥ ३७।४३ ॥  
अस्वातन्त्र्यं तवास्तीह प्रदाने स्वत्मनो ऽनघे ।  
पिता तवास्ति धर्मिष्ठः सर्वशिल्पविशारदः ॥ ३७।४४ ॥  
न ते युक्तमिहात्मानं दातुं नरपतेः स्वयम् ।  
एतस्मिन्नन्तरे राजा सुरथः सत्यवात् सुधी ॥ ३७।४५ ॥  
समभ्येत्याब्रबीदेनां कन्दर्पशरपीडितः ।  
त्वं मुग्धे मोहयसि मां दृष्ट्यैव मदिरेक्षणे ॥ ३७।४६ ॥  
त्वद्दृष्टिरपातेन स्मरेणाभ्येत्य ताडितः ।  
तन्मां कुचतले तल्पे अभिशायितुमर्हसि ॥ ३७।४७ ॥  
नोचेत् प्रधक्ष्यते कामो भूयो भूयो ऽतिदर्शनात् ।  
ततः सा चारुसर्वाङ्गी राज्ञो राजीवलोचना ॥ ३७।४८ ॥  
वार्यमाणा सखीभिस्तु प्रादादात्मानमात्मना ।  
एवं पुरा तया तैन्व्या परित्रातः स भूपतिः ॥ ३७।४९ ॥  
तस्मान्मामपि सुश्रोणि त्वं परित्रातुमर्हसि ।  
अरजस्काब्रवीद् दण्डं तस्या यद् वृत्तमुत्तरम् ॥ ३७।५० ॥  
किं त्वया न पिरज्ञातं तस्मात् ते कथयाम्यहम् ।  
तदा तया तु तन्वङ्ग्या सुरथस्य महीपतेः ॥ ३७।५१ ॥  
आत्मा प्रदत्तः स्वातन्त्र्यात् ततस्तामशपत् पिता ।  
यस्माद् धर्मं परित्यज्य स्त्रीभावान् मन्दचेतसे ॥ ३७।५२ ॥  
आत्मा प्रदत्तस्तस्माद्धि न विवाहो भविष्यति ।  
विवाहरहिता नैव सुखं लप्स्यसि भर्तृतः ॥ ३७।५३ ॥  
न च पुत्रफलं नैव पतिना योगमेष्यसि ।  
उत्सृष्टमात्रे शापे तु ह्यपोवाह त्रयोदश ।  
अपकृष्टे नपरपतौ सापि मोहमुपागता ॥ ३७।५४ ॥  
अकृतार्थं नरपतिं योजनानि त्रयोदश ।  
अपकृष्टे नपरपतौ सापि मोहमुपागता ॥ ३७।५५ ॥  
ततस्तां सिषिचुः सख्यः सरस्वत्या जलेन हि ।  
सा सिच्यमाना सुतरां शिशिरेणाप्यथाम्भसा ॥ ३७।५६ ॥  
मृतकल्पा महाबाहो विश्वकर्मसुताभवत् ।  
तां मृतामिति विज्ञाय जग्मुः सख्यस्त्वरान्विताः ॥ ३७।५७ ॥  
काष्ठान्याहर्तुमपरा वह्निमानेतुमाकुलाः ।  
सा च तास्वपि सर्वासु गतासु वनमुत्तमम् ॥ ३७।५८ ॥  
सञ्ज्ञां लेभे सुचार्वङ्गी दिशश्चाप्यवलोकयत् ।  
अपश्यन्ती नापतिं तथा स्निग्धं सखीजनम् ॥ ३७।५९ ॥  
निपपात सरस्वत्याः पयसि स्फुरितेक्षणा ।  
तां वेगात् काञ्चनाक्षी तु महानद्यां नरेश्वर ॥ ३७।६० ॥  
गोमत्यां परिचिक्षेप तरङ्कुटिले जले ।  
तयापि तस्यास्तद्भाव्यं विदित्वाथ विशां पते ॥ ३७।६१ ॥  
महावने परिक्षिप्ता सिंहव्याघ्रभयाकुले ।  
एवं तस्याः स्वतन्त्राया एषावस्था श्रुता मया ॥ ३७।६२ ॥  
तां प्राह पुत्रि कस्यासि सुता सुरसुतोपमा ।  
किमर्थमागतासीह निर्मनुष्यमृगे वने ॥ ३७।६३ ॥  
ततः सा प्राह तमृषिं यथातथ्यं कृशोदरी ।  
श्रुत्वार्षिः कोपमगमदशपच्छिल्पिनां वपम् ॥ ३७।६४ ॥  
यस्मात् स्वतनुजातेयं परदेयापि पापिना ।  
योजिता नैव पतिना तस्माच्छाखामृगो ऽस्तु सः ॥ ३७।६५ ॥  
इत्युक्त्वा स महायोगी भूयः स्नात्वा विधानतः ।  
उपास्य पश्विमां सन्ध्यां पूजयामास शङ्करम् ॥ ३७।६६ ॥  
सम्पूज्य देवदेवेशं यथोक्तविधिना हरम् ।  
उवाचागम्यतां सुभ्रूं सुदतीं पतिलालसाम् ॥ ३७।६७ ॥  
गच्छस्व सुभगे देशं सप्तगोदावरं शुभम् ।  
तत्रोपास्य महेशानं महान्तं हाटकेश्वरम् ॥ ३७।६८ ॥  
तत्र स्थिताया रम्भोरु ख्याता देववती शुभा ।  
आगमिष्यति दैत्यस्य पुत्री कन्दरमालिनः ॥ ३७।६९ ॥  
तथान्या सुह्यकसुता नन्दयन्तीति विश्रुता ।  
अञ्जनस्यैव तत्रापि समेष्यति तपस्विनी ।  
तथापरा वेदवती पर्जन्यदुहिता शुभा ॥ ३७।७० ॥  
यदा तिस्रः समेष्यन्ति सप्तगोदावरे जले ।  
हाटकाख्ये महादेव तदा संयोगमेष्यसि ॥ ३७।७१ ॥  
इत्येवमुक्ता मुनिना बाला चित्राङ्गदा तदा ।  
सप्तगोदावरं तीर्थमगमत् त्वरिता ततः ॥ ३७।७२ ॥  
सम्प्राप्य तत्र देवेशं पूजयन्ती त्रिलोचनम् ।  
समध्यास्ते शुचिपरा फलमूलाशनाभवत् ॥ ३७।७३ ॥  
स चर्षिर्ज्ञानसम्पन्नः श्रीकण्ठायतने ऽलिखत् ।  
श्लोकमेकं महाख्यानं तस्याश्च प्रियकाम्यया ॥ ३७।७४ ॥  
न सो ऽस्ति कश्चित् त्रिदशो ऽसुरो वा यक्षो ऽथ मर्त्यो रजनीचरो वा ।  
इदं हि दुःखं मृगशावनेत्र्या निर्मार्जयेद् यः स्वपराक्रमेण ॥ ३७।७५ ॥  
इत्येवमुक्त्वा स मुनिर्जगाम द्रष्टुं विभुं पुष्करनाथमीड्यम् ।  
नदीं पयोष्णीं मुनिवृन्दवन्द्यां सञ्चिन्तयन्नेव विशालनेत्राम् ॥ ३७।७६ ॥  
    
इति श्रीवामनपुराणे सप्तत्रिंशो ऽध्यायः  
    
