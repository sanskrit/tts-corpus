+++
title = "५८"

+++

नारद उवाच ।  
यान् जप्यान् भगवद्भ भक्त्या प्रह्लादो दानवो ऽजपत् ।  
गजेन्द्रमोक्षणादींस्तु चतुरस्तान् वदस्व मे ॥ ५८।१ ॥  
पुलस्त्य उवाच ।  
शृणुष्व कथयिष्यामि जप्यानेतांस्तपोधन ।  
दुःस्वप्ननाशो भवति यैरुक्तैः संश्रुतैः स्मृतैः ॥ ५८।२ ॥  
गजेन्द्रमोक्षणं त्वादौ शृणुष्व तदनन्तरम् ।  
सारस्वतं ततः पुण्यौ पापप्रशमनौ स्तवौ ॥ ५८।३ ॥  
सर्वरत्नमयः श्रीमांस्त्रिकूटो नाम पर्वतः ।  
सुतः पर्वतराजस्य सुमेरोर्भास्करद्युतेः ॥ ५८।४ ॥  
क्षीरोदजलवीच्यग्रैर्धैतामलशिलातलः ।  
उत्थितः सागरं भित्त्वा देवर्षिगणसेवितः ॥ ५८।५ ॥  
अपसरोभिः परिवृतः श्रीमान् प्रस्वणाकुलः ।  
गन्धर्वैः किन्नरैर्यक्षैः सिद्धचारणपन्नगैः ॥ ५८।६ ॥  
विद्याधरैः सपत्नीकैः संयतैश्च तपस्विभिः ।  
वृकद्वीपिगजेन्द्रश्च वृगात्रो विराजते ॥ ५८।७ ॥  
पुन्नागैः कर्णिकारैश्च बिल्वामलकपाटलैः ।  
चूतनीपकदम्बैश्च चन्दनागुरुचम्पकैः ॥ ५८।८ ॥  
शालैस्तालैस्तमालैश्च सरलार्जुनपर्पटैः ।  
तथान्यैर्विविधैर्वृक्षैः सर्वतः समलङ्कृतः ॥ ५८।९ ॥  
नानाधात्वङ्कितैः शृङ्गैः प्रस्रवद्भिः समन्ततः ।  
शोभितो रुचिरप्रख्यैस्त्रिभिर्विस्तीर्णसानुभिः ॥ ५८।१० ॥  
मृगैः शाखामृगैः सिन्दैर्मातङ्गैश्च सदामदैः ।  
जीवञ्जीवकसङ्घुष्टैश्चकोरशिखिनादितैः ॥ ५८।११ ॥  
तस्यैकं काञ्चनं शृङ्गं सेवते यं दिवाकरः ।  
नानापुष्पसमाकीर्णं नानागन्धाधिवासितम् ॥ ५८।१२ ॥  
द्वितीयं राजतं शृङ्गं सेवते यं निशाकरः ।  
पाण्डुराम्बुदसङ्काशं तुषारचयसन्निभम् ॥ ५८।१३ ॥  
वज्रेन्द्रनीलवैडूर्यतेजोभिर्भासयन् दिशः ।  
तृतीयं ब्रह्मसदनं प्रकृष्टं शृङ्गमुत्तमम् ॥ ५८।१४ ॥  
न तत्कृतघ्नाः पश्यन्ति न नृशंसा न नास्तिकाः ।  
नातप्ततपसो लोके ये च पापकृतो जनाः ॥ ५८।१५ ॥  
तस्य सानुमतः पृष्ठे सरः काञ्चनपङ्कजम् ।  
कारण्डवसमाकीर्णं राजहंसोपशोभितम् ॥ ५८।१६ ॥  
कुमुदोत्पलकह्लारैः पुण्डरीकैश्च मण्डितम् ।  
कमलैः शतपत्रैश्च काञ्चनैः समलङ्कृतम् ॥ ५८।१७ ॥  
पत्रैर्मरकतप्रख्यैः पुष्पैः काञ्चनसन्निभैः ।  
गुल्मैः कीचकवेणूनां समन्तात् परिवेष्टितम् ॥ ५८।१८ ॥  
तस्मिन् सरसि दुष्टात्मा विरूपो ऽन्तर्जलेशयः ।  
आसीद् ग्राहो गजेन्द्राणां रिपुराकेकरेक्षमः ॥ ५८।१९ ॥  
अथ दन्तोज्ज्वलमुखः कदाचिद् गजयूथपः ।  
मदस्रावी जलाकाङ्क्षी पादचारीव पर्वतः ॥ ५८।२० ॥  
वासयन्मदगन्धेन गिरिमैरावतोपमः ।  
गजो ह्यञ्जनसङ्काशो मदाच्चलितलोचनः ॥ ५८।२१ ॥  
तृषितः पातुकामो ऽसौ अवतीर्णश्च तज्जलम् ।  
सलीलः पङ्कजवने यूथमध्यगतश्चरन् ॥ ५८।२२ ॥  
गृहीतस्तेन रौद्रेण ग्राहेणाव्यक्तमूर्तिना ।  
पश्यन्तीनां करेणूनां क्रोशन्तीनां च दारुणम् ॥ ५८।२३ ॥  
ह्रियते पङ्कजवने ग्राहेणातिबलीयसा ।  
वारुणैः संयतः पाशैर्निष्प्रयत्नगतिः कृतः ॥ ५८।२४ ॥  
वेष्ट्यमानः सुघोरैस्तु पाशैर्नागो दृढैस्तथा ।  
विस्फूर्य च यथाशक्ति विक्रोसंश्च महारवान् ॥ ५८।२५ ॥  
व्यथितः स निरुत्साहो गृहीतो घोरकर्मणा ।  
परमापदमापन्नो मनसाचिन्तयद्धरिम् ॥ ५८।२६ ॥  
स तु नागवरः श्रीमन् नारायणपरायणः ।  
तमेव शरणं देवं गतः सर्वात्मना तदा ॥ ५८।२७ ॥  
एकात्मा निगृहीतात्मा विशुद्धेनान्तरात्मना ।  
जन्मजन्मान्तराभ्यासात् भक्तिमान् गरुडध्वजे ॥ ५८।२८ ॥  
नान्यं देवं महादेवात् पूजयामास केशवात् ।  
मथितामृतफेनाभं शङ्खचक्रगदाधरम् ॥ ५८।२९ ॥  
सहस्रशुभनामानमादिदेवमजं विभुम् ।  
प्रगृह्य पुष्कराग्रेण काञ्चनं कमलोत्तमम् ।  
आपद्विमोक्षमन्विच्छन् गजः स्तोत्रमुदीरयत् ॥ ५८।३० ॥  
गजेन्द्र उवाच ।  
ॐ नमो मूलप्रकृतये अजिताय महात्मने ।  
अनाश्रिताय देवाय निःस्पृहाय नमो ऽस्तु ते ॥ ५८।३१ ॥  
नम आद्याय बीजाय आर्षेयाय प्रवर्तिने ।  
अन्तराय चैकाय अव्यक्ताय नमो नमः ॥ ५८।३२ ॥  
नमो गुह्याय गूढाय गुणाय गुणवर्तिने ।  
अप्रर्क्याप्रमेयाय अतुलाय नमो नमः ॥ ५८।३३ ॥  
नमः शिवाय शान्ताय निश्चिन्ताय यशस्विने ।  
सनातनाय पूर्वाय पुराणाय नमो नमः ॥ ५८।३४ ॥  
नमो देवाधिदेवाय स्वभावाय नमो नमः ।  
नमो जगत्प्रतिष्ठाय गोविन्दाय नमो नमः ॥ ५८।३५ ॥  
नमो ऽस्तु पदमनाभाय नमो योगोद्भवाय च ।  
विश्वेश्वराय देवाय शिवाय हरये नमः ॥ ५८।३६ ॥  
नमो ऽस्तु तस्मै देवाय निर्गुणाय गुणात्मने ।  
नारायणाय विश्वाय देवानां परमात्मने ॥ ५८।३७ ॥  
नमो नमः कारणवामनाय नारायणायामितविक्रमाय ।  
श्रीशार्ङ्गचक्रासिगदाधराय नमो ऽस्तु तस्मै पुरुषोत्तमाय ॥ ५८।३८ ॥  
गुह्याय वेदनिलयाय महोदराय सिंहाय दैत्यनिधनाय चतुर्भुजाय ।  
ब्रह्मेन्द्ररुद्रमुनिचारणसंस्तुताय देवोत्तमाय वरदाय नमो ऽच्युताय ॥ ५८।३९ ॥  
नागेन्द्रदेहशयनासनसुप्रियाय गोक्षीरहेमशुकनीलघनोपमाय ।  
पीताम्बराय मधुकैटभनाशनाय विश्वाय चारुमुकुटाय नमो ऽजराय ॥ ५८।४० ॥  
नाभिप्रजातक्रमलस्थचतुर्मखाय श्रीरोदकार्णवनिकेतयशोधराय ।  
नानाविचित्रमुकुटाङ्गदभूषणाय सर्वेश्वराय वरदाय नमो वराय ॥ ५८।४१ ॥  
भक्तिप्रियाय वरदीप्तसुदर्शनाय फुलालारविन्दविपुलायतलोचनाय ।  
देवेन्द्रविघ्नशमनोद्यतपौरुषाय योगेश्वराय विरजाय नमो वराय ॥ ५८।४२ ॥  
ब्रह्मायनाय त्रिदशायनाय लोकाधिनाथाय भवापनाय ।  
नारायणायात्महितायनाय महावराहाय नमस्करोमि ॥ ५८।४३ ॥  
कूटस्थमव्यक्तमचिन्त्यरूपं नारायणं कारणमादिदेवम् ।  
युगान्तशेषं पुरुषं पुराणं तं देवदेवं शरणं प्रपद्ये ॥ ५८।४४ ॥  
योगेश्वरं चारुविचित्रमौलिम् अज्ञेयम् अग्र्यं प्रकृतेः परस्थम् ।  
क्षेत्रज्ञमात्मप्रभवं वरेण्यं तं वासुदेवं शरणं प्रपद्य ॥ ५८।४५ ॥  
अदृश्यमव्यक्तमचिन्त्यमव्ययं महर्षयो ब्रह्मयं सनातनम् ।  
वदन्ति यं वै पुरुषं सनातनं तं देवगुह्यं शरणं प्रपद्ये ॥ ५८।४६ ॥  
यदक्षरं ब्रह्म वदन्ति सर्वगं निशम्य यं मृत्युमुखात् प्रमुच्यते ।  
तमीश्वरं तृप्तमनुत्तमैर्गुणैः परायणं विष्णुमुपैमि साश्वतम् ॥ ५८।४७ ॥  
कार्यं क्रिया कारणमप्रमेयं हिरण्यबाहुं वरपद्मनाभम् ।  
महाबलं वेदनिधिं सुरेशं व३जामि विष्णुं शरणं जनार्दनम् ॥ ५८।४८ ॥  
किरीटकेयूरमहार्हनिष्कैर्मण्युत्तमालङ्कृतसर्वगात्रम् ।  
पीताम्बरं काञ्चनभक्तिचित्रं मालाधरं केशवमभ्युपैमि ॥ ५८।४९ ॥  
भवोद्भवं वेदविदां परिष्ठं योगात्मनां साङ्ख्यविदां वरिष्ठम् ।  
आदित्यरुद्राश्विवसुप्रभावं प्रभुं प्रपद्ये ऽच्युतमात्मवन्तम् ॥ ५८।५० ॥  
श्रीवत्साङ्कं महादेवं देवगुह्यमनौपमम् ।  
प्रपद्ये सूक्ष्ममचलं वरेण्यमभयप्रदम् ॥ ५८।५१ ॥  
प्रभवं सर्वभूतानां निर्गुणं परमेश्वरम् ।  
प्रपद्ये मुक्तसङ्गानां यतीनां परमां गतिम् ॥ ५८।५२ ॥  
भगवन्तं गुणाध्यक्षमक्षरं पुष्करेक्षणम् ।  
शरण्यं शरणं भक्त्या प्रपद्ये भक्तवत्सलम् ॥ ५८।५३ ॥  
त्रिविक्रमं त्रिलोकेशं सर्वेषां प्रपितामहम् ।  
योगात्मानं महात्मानं प्रपद्ये ऽहं जनार्दनम् ॥ ५८।५४ ॥  
आदिदेवमजं शम्भुं व्यक्ताव्यक्तं सनातनम् ।  
नारायणमणीयांसं प्रपद्ये ब्राह्मणप्रियम् ॥ ५८।५५ ॥  
नमो वराय देवाय नमः सर्वसहाय च ।  
प्रपद्ये देवदेवेशमणीयांसमणोः सदा ॥ ५८।५६ ॥  
एकाय लोकत्त्वाय परतः परमात्मने ।  
नमः सहस्रशिरसे अनन्ताय महात्मने ॥ ५८।५७ ॥  
त्वामेव परमं देवमृषयो वेदपारगाः ।  
कीर्तयन्ति च यं सर्वे ब्रह्मादीनां परायणम् ॥ ५८।५८ ॥  
नमस्ते पुण्डरीकाक्ष भक्तानामभयप्रद ।  
सुब्रह्मण्य नमस्ते ऽस्तु त्राहि मां शरणागतम् ॥ ५८।५९ ॥  
पुलस्त्य उवाच ।  
भक्तिं तस्यानुसञ्चिन्त्य नागस्यमोघसम्भवः ।  
प्रीतिमानभवद् विष्णुः शङ्खचक्रगदाधरः ॥ ५८।६० ॥  
सान्निध्यं कल्पयामास तस्मिन् सरसि केशवः ।  
गरुडस्थो जगत्स्वामी लोकाधारस्तपोधनः ॥ ५८।६१ ॥  
ग्राहग्रस्तं गजेन्द्रं तं तं च ग्राहं जलाशयात् ।  
उज्जहाराप्रमेयात्मा तरसा मधुसूदनः ॥ ५८।६२ ॥  
स्थलस्थं दारयामास ग्राहं चक्रेण माधवः ।  
मोक्षयामास नागेन्द्रं पाशेभ्यः शरणागतम् ॥ ५८।६३ ॥  
स हि देवलशापेन हूहूर्गन्धर्वसत्तमः ।  
ग्राहत्वमगमत् कृष्णाद् वधं प्राप्य दिवं गतः ॥ ५८।६४ ॥  
गजो ऽपि विष्णुना स्पृष्टो जातो दिव्यवपुः पुमान् ।  
आपद्विक्तौ युगपद् गजगन्धर्वसत्तमौ ॥ ५८।६५ ॥  
प्रीतीमान् पुण्डरीकाक्षः शरणागतवत्सलः ।  
अभवत् त्वथ देवेशस्ताभ्यां चैव प्रपूजितः ॥ ५८।६६ ॥  
इदं च भगवान् योगी गजेन्द्रं शरणागतम् ।  
प्रोवाच मुनिशार्दूल मधुरं मधुसूदनः ॥ ५८। ६७ ॥  
श्रीभगवानुवाच ।  
यो मां त्वाञ्च सरश्चैव ग्राहस्य च विदारणम् ।  
गुल्मकीचकरेणूनां रूपं मेरोः सुतस्य च । ।  
५८।६८ अश्वत्थं भास्करं गङ्गं नैमिषारण्यमेव च ।  
संस्मरिष्यन्ति मनुजाः प्रयताः स्थिरबुद्धयः ॥ ५८।६९ ॥  
कीर्तयिष्यन्ति भक्त्या च श्रोष्यन्ति च शुचिव्रतः ।  
दुःस्वप्नो नश्यते तेषां सुस्वप्नश्च भविष्यति ॥ ५८।७० ॥  
मात्स्यं कौर्मञ्च वाराहं वामनं तार्क्ष्यमेव च ।  
नारसिंहं च नागेन्द्रं सृष्टिप्रलयकारकम् ॥ ५८।७१ ॥  
एतानि प्रातरुत्थाय संस्मरिष्यनति ये नराः ।  
सर्वपापैः प्रमुच्यन्ते पुण्यं लोकमवाप्नुयुः ॥ ५८।७२ ॥  
पुलस्त्य उवाच ।  
एवमुक्त्वा हृषीकेशो गजेन्द्रं गरुडध्वजः ।  
स्पर्शयामास हस्तेन गजं गन्धर्वमेव च ॥ ५८।७३ ॥  
ततो दिव्यवपुर्भत्वा गजेन्द्रो मधुसूदनम् ।  
जगाम शरणं विप्र नारायणपरायमः ॥ ५८।७४ ॥  
ततो नारायणः श्रीमान् मोक्षयित्वा गजोत्तमम् ।  
पापबनधाच्च शापाच्च ग्राहं चाद्भुतकर्मकृत् ॥ ५८।७५ ॥  
ऋषिभिः स्तूयमानश्च देवगुह्यपरायणैः ।  
गतः स भगवान् विष्णुर्दुर्विज्ञेयगतिः प्रभुः ॥ ५८।७६ ॥  
गजेन्द्रमोक्षणं दृष्ट्वा देवाः शक्रपुरोगमाः ।  
ववन्दिरे महात्मानं प्रभुं नारायणं हरिम् ॥ ५८।७७ ॥  
महर्षयश्चारणाश्च दृष्ट्वा गजविमोक्षणम् ।  
विस्मयोत्फूल्लनयनाः संस्तुवन्ति जनार्दनम् ॥ ५८।७८ ॥  
प्रजापतिपतिर्ब्रह्मा चक्रपाणिविचेष्टितम् ।  
गजेन्द्रमोक्षणं दृष्ट्वा इदं वचनमब्रवीत् ॥ ५८।७९ ॥  
य इदं शृणुयान्तित्यं प्रातरुत्थाय मानवः ।  
प्राप्नुयात् परमां सिद्धिं दुःस्वप्नस्तस्य नश्यति ॥ ५८।८० ॥  
गजेन्द्र मोक्षणं पुण्यं सर्वपापप्रणाशनम् ।  
कथितेन स्मृतेनाथ श्रुतेन च तपोधनः ।  
गजेन्द्रमोक्षणेनेह सद्यः पापात् प्रमुच्यते ॥ ५८।८१ ॥  
एतत्पवित्रं परमं सुपुण्यं सङ्कीर्तनीयं चरितं मुरारेः ।  
यस्मिन् किलोक्ते बहुपापबन्धनात् लभ्येत मोक्षो द्विरदेन यद्वत् ॥ ५८।८२ ॥  
अजं वरेण्यं वरपद्मनाभं नारायणं ब्रह्मनिधिं सुरेशम् ।  
तं देवगुह्यं पुरुषं पुराणं वन्दाम्यहं लोकपतिं वरेण्यम् ॥ ५८।८३ ॥  
पुलस्त्य उवाच ।  
एतत् तवोक्तं प्रवरं स्तवानां स्तवं मुरारेर्वरनागकीर्तनम् ।  
यं कीर्त्य संश्रुत्य तथा विचिन्त्य पापापनोदं पुरुषो लभेत ॥ ५८।८४ ॥  
    
इति श्रीवामनपुराणे अष्टपञ्चाशो ऽध्यायः  
    
