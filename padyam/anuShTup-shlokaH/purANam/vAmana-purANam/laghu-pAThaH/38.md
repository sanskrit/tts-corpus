+++
title = "३८"

+++

दण्ड उवाच ।  
चित्राङ्गदायास्त्वरजे तत्र सत्या यथासुखम् ।  
स्मरन्त्याः सुरथं वीरं महान् कालः समभ्यगात् ॥ ३८।१ ॥  
विश्वकर्मापि मुनिना शप्तो वानरतां गतः ।  
न्यपतन्मेरुशिखराद् भूपृष्ठं विधिचोदितः ॥ ३८।२ ॥  
वनं घोरं सुगुल्माढ्यं नदीं शालूकिनीमनु ।  
शाक्वेयं पर्वतश्रेष्ठं समावसति सुन्दरि ॥ ३८।३ ॥  
तत्रासतो ऽस्त सुचिरं फलमूलान्यथाश्नतः ।  
कालो ऽत्यगाद् वरारोहे बहुवर्षगणो वने ॥ ३८।४ ॥  
एकदा दैत्यशार्दूलः कन्दराख्यः सुतां प्रियाम् ।  
प्रतिगृह्य समभ्यागात् ख्यातां देववतीमिति ॥ ३८।५ ॥  
तां च तद् वनमायान्तीं समं पित्रा वराननाम् ।  
ददर्श वानरश्रेष्ठः प्रजग्राह बालत् करे ॥ ३८।६ ॥  
ततो गृहीतां कपिना स दैत्यः स्वसुतां शुबे ।  
कन्दरो वीक्ष्य सङ्क्रुद्धः ख्ड्गमुद्यम्य चाद्रवत् ॥ ३८।७ ॥  
तमापतन्तं दैत्येन्द्रं दृष्ट्वा शाखामृगो बली ।  
तथैव सह चार्वङ्ग्या हिमाचलमुपागतः ॥ ३८।८ ॥  
ददर्श च महादेवं श्रीकण्ठं यमुनातटे ।  
तस्याविदूरे गहनमाश्रमं ऋषिवर्जितम् ॥ ३८।९ ॥  
तस्मिन् महाश्रमे पुण्ये स्थाप्य देववतीं कपिः ।  
न्यमञ्जत स कालिन्द्यां पश्यतो दानवस्य हि ॥ ३८।१० ॥  
सो ऽजानत् तां मृतां पुत्रीं समं शाखामृगेण हि ।  
जगाम च महातेजाः पातालं निलयं निजम् ॥ ३८।११ ॥  
स चापि वानरो देव्या कालिन्द्या वेगते हृतः ।  
नीतः शिवीति विख्याते देशं शुभजनावृतम् ॥ ३८।१२ ॥  
ततस्तीर्त्वाथ वेगेन स कपिः पर्वतं प्रति ।  
गन्तुकामो महातेजा यत्र न्यस्ता सुलोचना ॥ ३८।१३ ॥  
अथापश्यत् समायान्तमञ्जनं गुह्यकोत्तमम् ।  
नन्दयन्त्या समं पुत्र्या गत्वा जिगमिषुः कपिः ॥ ३८।१४ ॥  
तां दृष्ट्वामन्यत श्रीमान् सेयं देववती ध्रुवम् ।  
तन्मे वृथा श्रमो जातो जलमज्जनसम्भवः ॥ ३८।१५ ॥  
इति सञ्चिन्तयन्नेव समाद्रवत् सुन्गदरीम् ।  
सा तद् भयाच्च न्यपतन्नदीं चैव हिरण्वतीम् ॥ ३८।१६ ॥  
गुह्यको वीक्ष्य तनयां पतितामापगाजले ।  
दुःखशोकसमाक्रान्तो जगामाञ्जनपर्वतम् ॥ ३८।१७ ॥  
तत्रासौ तप आस्थाय मोनव्रतधरः शुचिः ।  
समास्ते वै महातेजाः संवत्सरगणान् बहून् ॥ ३८।१८ ॥  
नन्दयन्त्यपि वेगेन हिरण्यत्यापवाहिता ।  
नीता देशं महापुण्यं कोशलं साधुभुर्युतम् ॥ ३८।१९ ॥  
गच्छन्ती सा च रुदती ददृशो वटपादपम् ।  
प्ररोहप्रावृततनुं जटाधरमिवेश्वरम् ॥ ३८।२० ॥  
तं दृष्ट्वा विपुलच्छायं विशश्राम वरानना ।  
उपविष्टा शिलवापट्टे ततो वाचं प्रशुश्रवे ॥ ३८।२१ ॥  
न सो ऽस्ति पुरुषः कश्चिद् यस्तं ब्रूयात् तपोधनम् ।  
यथा स तनयस्तुभ्यमुद्बद्धो वटपादपे ॥ ३८।२२ ॥  
सा श्रुत्वा तां तदा वार्णीं विस्पष्टाक्षरसंयुताम् ।  
तिर्यगूर्ध्वमधश्चैव समन्तादवलोकयत् ॥ ३८।२३ ॥  
ददृशे वृक्षशिखरे शिशुं पञ्चाब्दिकं स्थितम् ।  
पिङ्गलाभिर्जटाभिस्तु उद्ब्द्धं यत्नतः शुभे ॥ ३८।२४ ॥  
तं विब्रुवन्तं दृष्ट्वैव नन्दयन्ती सुदुःखिता ।  
प्राह केनासि बद्ध्स्तवं नन्दयन्ती सुदुःखिता ।  
प्राह केनासि बद्धस्त्वं पापिना वद बालक ॥ ३८।२५ ॥  
स तामाह महाभागे बद्धो ऽस्मि कपिना वटे ।  
जटास्वेवं सुदुष्टेन जीवामि तपसो बलात् ॥ ३८।२६ ॥  
पुरोन्मत्तपुरेत्येव तत्र देवो महेश्वरः ।  
तत्रास्ति तपसो राशिः पिता मम ऋतध्वजः ॥ ३८।२७ ॥  
तस्यास्मि जपमानस्य महायोगं महात्मनः ।  
जातो ऽलिवृन्दसंयुक्तः सर्वशास्त्रविशारदः ॥ ३८।२८ ॥  
ततो मामब्रवीत् तातो नाम कृत्वा शुभानने ।  
जाबालीति परिख्याय तच्छृणुष्व शुभानने ॥ ३८।२९ ॥  
पञ्चवर्षसहस्राणि बाल एव भविष्यसि ।  
दशवर्षसहस्राणि सुमारत्वे चरिष्यसि ॥ ३८।३० ॥  
विंशतिं यौवनस्थायी वीर्येण द्विगुणं ततः ।  
पञ्चवर्षशतान् बालो भोक्ष्यसे बन्धनं दृढम् ॥ ३८।३१ ॥  
दशवर्षशतान्येव कौमारे कायपीडनम् ।  
यौवने पारमान् भोगान् द्विसहस्रसमास्तथा ॥ ३८।३२ ॥  
चत्वारिशच्छतान्येव वार्धके क्लेशमुत्तमम् ।  
लप्स्यसे भूमिशय्याढ्यं कदन्नाशनभोजनम् ॥ ३८।३३ ॥  
इत्येवमुक्तः पित्राहं बालः पञ्चाब्ददेशिकः ।  
विचरामि महीपृष्ठं गच्छन् स्नातुं हिरण्वतीम् ॥ ३८।३४ ॥  
ततो ऽपश्यं कपिवरं सो ऽवदन्मां क्व यास्यसि ।  
इमां देववतीं गृह्यं मूढ न्यस्तां महाश्रमे ॥ ३८।३५ ॥  
ततो ऽसौ मां समादाय विस्फुरन्तं प्रयत्नतः ।  
वटाग्रे ऽस्मिन्नुद्ब्बन्ध जटाभिरपि सुन्दरि ॥ ३८।३६ ॥  
तथा च रक्षा कपिना कृता भीरु निरन्तरैः ।  
लतापाशैर्महायन्त्रमधस्ताद् दुष्टबुद्धिना ॥ ३८।३७ ॥  
अभेद्यो ऽयमनाक्रम्य उपरिष्टात् तथाप्यधः ।  
दिशां मुकेषु सर्वेषु कृतं यन्त्रं लतामयम् ॥ ३८।३८ ॥  
संयम्य मां कपिवरः प३यतो ऽमरपर्वतम् ।  
यथेच्छया मया दृष्टमेतत् ते गदितं शुभे ॥ ३८।३९ ॥  
भवती का महारण्ये ललना परिवर्जिता ।  
समायाता सुचार्वङ्गी केन सार्थेन मां वद ॥ ३८।४० ॥  
साब्रवीदढ्जनो नाम सुह्यकेन्द्रः पिता मम ।  
नन्दयन्तीति मे नाम प्रम्लोचागर्भसम्भवा ॥ ३८।४१ ॥  
तत्र मे जातके प्रोक्तमृषिणा मुद्गलेन हि ।  
इयं नरेन्द्रमहिषी भविष्यति न संशयः ॥ ३८।४२ ॥  
तद्वाक्यसमकालं च व्यनदद् देवदुन्दुभिः ।  
शिवा चाशिवनिर्घोषा ततो भूयो ऽब्रवीनमुनिः ॥ ३८।४३ ॥  
न सन्देहो नरपतेर्महाराज्ञी भविष्यति ।  
महान्तं संशयं घोरं कन्याभावे गमिष्यति ।  
ततो जगाम स ऋषिरेवमुक्त्वा वचो ऽद्भुतम् ॥ ३८।४४ ॥  
पिता मामपि चादाय समागन्तुमथैच्छत ।  
तीर्थं ततो हिरण्वत्यास्तीरात् कपिरथोत्पतत् ॥ ३८।४५ ॥  
तद् भयाच्च मया ह्यात्मा क्षिप्तः सागरगाजले ।  
तयास्मि देशमानीता इमं मानुषवर्जितम् ॥ ३८।४६ ॥  
श्रुत्वा जाबालिरथ तद् वचनं वै तयोदितम् ।  
प्राह सुन्दरि गच्छस्व श्रीकण्ठं यमुनातटे ॥ ३८।४७ ॥  
तत्रागच्छति मध्याह्ने मत्पिता शर्वमर्चितुम् ।  
तस्मै निवेदयात्मानं तत्र श्रेयो ऽधिलप्स्यसे ॥ ३८।४८ ॥  
ततस्तु त्वरिता काले नन्दयन्ती तपोनिधिम् ।  
परित्राणार्थमगमद्धिमाद्रेर्यमुनां नदीम् ॥ ३८।४९ ॥  
सा त्वदीर्घेण कालेन कन्दमूलफलाशना ।  
सम्प्राप्ता शङ्करस्थानं यत्रागच्छति तापसः ॥ ३८।५० ॥  
ततः सा देवदेवेशं श्रीकण्ठं लोकवन्दितम् ।  
प्रतिवन्द्य ततो ऽपश्यक्षरांस्तान्महामुने ॥ ३८।५१ ॥  
तेषामर्थं हि विज्ञाय सा तदा चारुहासिनी ।  
तज्जाबाल्युदितं श्लोकमलिखच्चान्यमात्मनः ॥ ३८।५२ ॥  
मुद्गलेनास्मि गदिता राजपत्नी भविष्यति ।  
सा चावस्थामिमां प्राप्ता कश्चिन्मां त्रातुमीश्वरः ॥ ३८।५३ ॥  
इत्युल्लिख्य शिलापट्टे गता स्नातुं यमस्वसाम् ।  
ददृसे चाश्रमवरं मत्तकोकिलनादितम् ॥ ३८।५४ ॥  
ततो ऽमन्यत सात्रर्षिर्नूनं तिष्ठति सत्तमः ।  
इत्येवं चिन्तयन्ती सा सम्प्रविष्टा महाश्रमम् ॥ ३८।५५ ॥  
ततो ददर्श देवाभां स्थितां देववतीं शुभाम् ।  
संशुष्कास्यां चलन्नेत्रां परिम्लानामिवाब्जिनीम् ॥ ३८।५६ ॥  
सा चापतन्तीं ददृशे यक्षजां दैत्यनन्दिनी ।  
केयमित्येव सञ्चिन्त्य समुत्थाय स्थिताभवत् ॥ ३८।५७ ॥  
ततो ऽन्योन्यं समालिङ्ग्य गाढं गाढं सुहृत्त्या ।  
पप्रच्छतुस्तथान्यो ऽयं कथयामासतुस्तदा ॥ ३८।५८ ॥  
ते परिज्ञाततत्त्वार्थे अन्योन्यं ललनोत्तमे ।  
समासीने कथाभिस्ते नानारूपाभिरादरात् ॥ ३८।५९ ॥  
एतस्मिन्नन्तरे प्राप्तः श्रीकण्ठं स्नातुमादरात् ।  
स तत्त्वज्ञो मुनिश्रेष्ठो अक्षराण्यवलोकयन् ॥ ३८।६० ॥  
स दृष्ट्वा वाचयित्वा च तमर्थमधिगम्य च ।  
मुहूर्तं ध्यानमास्थाय व्यजानाच्च तपोनिधिः ॥ ३८।६१ ॥  
ततः सम्पूज्य देवेशं त्वरया स ऋतध्वजः ।  
अयोध्यामगमत् क्षिप्रं द्रष्टुमिक्ष्वाकुमीश्वरम् ॥ ३८।६२ ॥  
तं दृष्ट्वा नृपतिश्रेष्ठं तापसो वाक्यमब्रवीत् ।  
श्रूयतां नरसार्दूल विज्ञप्तिर्मम पार्थिव ॥ ३८।६३ ॥  
मम पुत्रो गुणैर्युक्तः सर्वसास्त्रविशारदः ।  
उद्ब्द्धः कपिना राजन् विषयानते तवैव हि ॥ ३८।६४ ॥  
तं हि मोचयितुं नान्यः शक्तस्त्वत्तदनयादृते ।  
शकुनिर्नाम राजेन्द्र स ह्यस्त्रविधिपारगः ॥ ३८।६५ ॥  
तन्मुनेर्वाक्यमाकर्ण्य पिता मम कृशोदरि ।  
आदिदेश प्रियं पुत्रं शकुनिं तापसान्वये ॥ ३८।६६ ॥  
ततः स प्रहितः पित्रा भ्राता मम महाभुजः ।  
सम्प्राप्तो बन्धनोद्देशं समं हि परमर्षिणा ॥ ३८।६७ ॥  
दृष्ट्वा न्यग्रोधमत्युच्चं प्ररोहास्तृतदिङ्मुखम् ।  
ददर्श वृक्षशिखरे उद्बद्धमृषिपुत्रकम् ॥ ३८।६८ ॥  
ताश्च सर्वाल्लतापाशान् दृष्ट्वान् स समन्ततः ।  
दृष्ट्वा स मुनिपुत्रं तं स्वजटासंयतं वटे ॥ ३८।६९ ॥  
धनुरादाय बलवानधिज्यं स चकार ह ।  
लाघवादृषिपुत्रं तं रक्षंश्चिच्छेदमार्गणैः ॥ ३८।७० ॥  
कपिना यत् कृतं सर्वं लतापाशं चतुर्दिशम् ।  
पञ्चवर्षशते काले गते शक्तस्तदा शरैः ॥ ३८।७१ ॥  
लताच्छन्नं ततस्तूर्णमारुरोह मुनिर्वटम् ।  
प्राप्तं स्वपितरं दृष्ट्वा जाबालिः संयतो ऽपि सन् ॥ ३८।७२ ॥  
आदरात् पितरं मूर्ध्ना ववन्दत विधानतः ।  
सम्परिष्वज्य स मुनिर्मूर्ध्न्याघ्राय सुतं ततः ॥ ३८।७३ ॥  
उन्मोचयितुमारब्धो न शशाक सुसंयतम् ।  
ततस्तूर्णं धनुर्न्यस्य बाणांश्च शकुनिर्बली ॥ ३८।७४ ॥  
आरुरोह वटं तूर्णं जटा मोचयितुं तदा ।  
न च शक्नोति सञ्च्छन्नं दृढं कपिवरेम हि ॥ ३८।७५ ॥  
यदा न शकिता स्तेन सम्प्रमोचयितुं जटाः ।  
तदावतीर्णः शकुनिः सहितः परमर्षिणा ॥ ३८।७६ ॥  
जग्राह च धनुर्बाणांश्चकार शरमण्डपम् ।  
लाघवादर्द्धचन्द्रैस्तां शाखां चिच्छेद स त्रिधा ॥ ३८।७७ ॥  
शाखया कृत्तया चासौ भारवाही तपोधनः ।  
शरसोपानमार्गेण अवतीर्णो ऽथ पादपात् ॥ ३८।७८ ॥  
तस्मिंस्तदा स्वे तनये ऋतध्वजस्त्राते नरेन्द्रस्य सुतेन धन्विना ।  
जाबालिना भारवहेन संयुतः समाजगामाथ नदीं स सूर्यजाम् ॥ ३८।७९ ॥  
    
इति श्रीवामनपुराणे अष्टात्रिंशो ऽध्यायः  
    
