+++
title = "०१ रविवालखिल्यप्रश्नवर्णनम्"

+++
॥ श्रीगणेशाय नमः ॥

[[१]]

शौनक उवाच ।  

सूत सर्वार्थतत्त्वज्ञ तारितोऽहं त्वया द्विज ।  
गणेशचरितं पुण्यं श्रावितं परमाद्भुतम् ॥ १ ॥

एकदन्तस्य माहात्म्यं श्रुतं त्वत्तो द्विजोत्तम ।  
यथा नरः सुधापानात् न तृप्तोऽहं तथाऽभवम् ॥ २ ॥

महोदरस्य माहात्म्यमधुना वद विस्तरात् ।  
कीदृशोऽयं गणेशस्तु कति तस्यावतारकाः ॥ ३ ॥

कुरुक्षेत्रं महत्तस्य कस्माद्भूमौ समागतः ।  
इत्यादि सर्वमत्यन्तं माहात्म्यं वद तस्य मे ॥ ४ ॥

सूत उवाच ।  

शृणु शौनक विपेन्द्र धन्योऽस्यत्र न संशयः ।  
विवर्धयसि ढुण्ढेस्त्वं रहस्यं परमाद्भुतम् ॥ ५ ॥

अतोऽहं हर्षितः सर्वं कथयिष्यामि विस्तरात् ।  
महोदरस्य माहात्म्यं यथा व्यासाच्छ्रुतं मया ॥ ६ ॥

दक्षेणाऽपि तथा पृष्टं यथा त्वं मां प्रपृच्छसि ।  
मुद्गलेन यथा प्रोक्तं तथैव त्वां ब्रवीम्यहम् ॥ ७ ॥

दक्ष उवाच ।  

त्वया मुद्गल योगीन्द्र तारितोऽहं विशेषतः ।  
मङ्गलायतनां पूर्णां कथां वदसि मानद ॥ ८ ॥

अधुना वद मे ब्रह्मन् महोदरचरित्रकम् ।  
विस्तरेण महाभाग भवबन्धविमोचनम् ॥ ९ ॥

मुद्गल उवाच ।  

धन्योऽसि दक्ष येन त्वं गणेशामृतसत्कथाम् ।  
भावयुक्तश्च पिबसि सङ्क्षेपेण ब्रवीमि ते ॥ १० ॥

महोदरस्य माहात्म्यं विस्तरेणैव वर्णितुम् ।  
भुवनेष्वर्हति च कः सर्वसिद्धिप्रदायकम् ॥ ११ ॥

एवमेव पुरा पृष्टो वालखिल्यैर्महात्मभिः ।  
सूर्यस्तानब्रवीद्यच्च तदेव शृणु यत्नतः ॥ १२ ॥

दक्ष उवाच ।  

कथं स वालखिल्यैश्व पृष्टो भानुर्महायशाः ।  
तत्सर्वं विस्तरेणैव वक्तुमर्हसि मुद्गल ॥ १३ ॥

मुद्गल उवाच ।  

रथस्थं भास्करं नित्यं महर्षय उपासते ।  
वालखिल्या महाभागा भक्तियुक्तेन चेतसा ॥ १४ ॥

तत्र सूर्यं गणेशस्य कीर्तने निरतं मुदा ।  
दृष्ट्वा पप्रच्छुरादित्यं विस्मिता वालखिल्यकाः ॥ १५ ॥

भानो त्वं ब्रह्मरूपश्च वेदेषु प्रतिपादितः ।  
एक एवाद्वितीयाख्योऽमृतात्मा नात्र संशयः ॥ १६ ॥

त्वदीयभजनेनैव सिद्धाः परमयोगिनः ।  
विष्णुमुख्याः सुरेशाना भवन्ति विविधा जनाः ॥ १७ ॥

कर्मणां मूलरूपेण सगुणस्त्वं विभासि वै ।  
ज्ञानरूपेण सर्वत्र निर्गुणोऽसि दिवाकर ॥ १८ ॥

त्वत्तः परतरं नास्ति वेदादिषु विशेषतः ।  
तदपि त्वं विशेषेण भजसे गणनायकम् ॥ १९ ॥

कोऽसौ गणेशनामा वै तं कथं भजसे वद ।  
मोहयुक्ता वयं जातास्तव दृष्ट्वा चिकीर्षितम् ॥ २० ॥

अतो नस्तेजसा नाथ वद तत्त्वं यथातथम् ।  
कस्माद्भ्रामयसे सर्वान् गणेशस्तवनेन वै ॥ २१ ॥

मुद्गल उवाच ।  

इति पृष्टो महातेजाः सूर्य आत्मा शरीरिणाम् ।  
जगाद सकलं तेभ्यस्तच्छृणु त्वं प्रजापते ॥ २२ ॥

सूर्य उवाच ।  

वालखिल्या महाभागाः शृणुध्वं सर्वसम्मताः ।  
चरितं गणनाथस्य भविष्यथ च योगिनः ॥ २३ ॥

अहमात्मा च वेदेषु कथितो नात्र संशयः ।  
तत्र ज्ञानं वो वदामि भ्रमनाशकरं महत् ॥ २४ ॥

असत्यं ब्रह्म यत् प्रोक्तं तत्राहं जीवधारकः ।  
एक एवाद्वितीयश्च सत्यरूपो महर्षयः ॥ २५ ॥

[[२]]

वेदादिभावभिन्नेष्वात्माकारेण व्यवस्थितः ।  
सत्यासत्य इति द्वन्द्वं ज्ञातव्यं विबुधोत्तमैः ॥ २६ ॥

तयोरभेदभावे यत् समरूपं परात्परम् ।  
आनन्द उभयानन्दाद्ब्रह्म यद्विष्णुरुच्यते ॥ २७ ॥

समानन्दात्तुरीयं यद्ब्रह्माव्यक्तस्वरूपकम् ।  
सर्वेषां नेति कर्ताऽसौ शङ्करश्च प्रकथ्यते ॥ २८ ॥

चतुर्णां योगकर्ताऽसौ स्वानन्दः परिकीर्तितः ।  
सर्वसंयोगरूपं तद्ब्रह्म वेदेषु कथ्यते ॥ २९ ॥

स्वपदान्न परो योगः संयोगात्मक उच्यते ।  
स एव गणनाथश्च मायायुक्तः प्रकथ्यते ॥ ३० ॥

मायया सर्वभावेषु संयोगाभेदतः स्वयम् ।  
तिष्ठति ब्रह्म विप्रेशास्तेन तन्मायया युतम् ॥ ३१ ॥

अयोगश्च परः प्रोक्तः संयोगान्नात्र संशयः ।  
निर्मायिकमिदं ब्रह्म वेदे चैव हि कथ्यते ॥ ३२ ॥

तत्र केषां न संयोगस्तस्य केष्वपि नो भवेत् ।  
अयोगस्तेन नामाऽभूदभिन्नोऽपि महर्षयः ॥ ३३ ॥

संयोगायोगयोर्योगे गणेशो योगवाचकः ।  
शान्तिदो ब्रह्मभावेषु ब्रह्मणस्पतिरुच्यते ॥ ३४ ॥

सर्वेषां ब्रह्मणां विप्राः पतिस्तेन प्रकीर्तितः ।  
गणेशस्तं सदा भक्तियुक्तोऽहं प्रभजामि हि ॥ ३५ ॥

गणः समूहरूपश्च धातुरुक्तो मनीषिभिः ।  
बाह्यान्तरादियोगे वै समूहो जायते द्विजाः ॥ ३६ ॥

तेनाऽयं गणराजोऽभूद्ब्रह्मरूपा गणा मताः ।  
तेषां स्वामी न सन्देहस्तं भजेऽहं विशेषतः ॥ ३७ ॥

आत्माकारं च यद्ब्रह्म तदेवैकगणात्मकम् ।  
सोऽहं स्वामिनमत्यन्तं भजे भक्तिपरिप्लुतः ॥ ३८ ॥

मुद्गल उवाच ।  

सूर्यस्य वचनं श्रुत्वा वालखिल्या महर्षयः ।  
ऊचुस्तं विस्मिताः सर्वे प्रबद्धकरसम्पुटाः ॥ ३९ ॥

वालखिल्या ऊचुः ।  
रवे गणेशमाहात्म्यं विस्तराद्वद योगदम् ।  
येन तत्त्वार्थविज्ञाने भवामस्तस्य कौशलाः ॥ ४० ॥

रविरुवाच ।  
शृणुध्वं मुनयः सर्वे कथां सकलसिद्धिदाम् ।  
ब्रह्मणा कथिता मे या सर्वपापप्रणाशिनी ॥ ४१ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
तृतीये खण्डे महोदरचरिते रविवालखिल्यप्रश्नवर्णनं
नाम प्रथमोऽध्यायः ॥
