+++
title = "२३ अम्बरीषचरितम्"

+++
॥ श्रीगणेशाय नमः ॥

मुनिरुवाच ।  
मनोर्वंशे महाभागोऽम्बरीषश्च बभूव यः ।  
एकादशीव्रती नित्यं वदतं तस्य चेष्टितम् ॥ १ ॥

नरनारायणावूचतुः ।  
मनोर्वंशेऽन्त्यपुत्रोऽभूदम्बरीषः प्रतापवान् ।  
नित्यं विष्णुं स्वभावेनाऽभजच्चानन्यमानसः ॥ २ ॥

एकादशीव्रतेनैव तोषयामास माधवम् ।  
ततो बहुगते काले द्वादश्यां तं ययौ मुनिः ॥ ३ ॥

दुर्वासाः क्रोधशाली चातिथिः पारणकेऽभवत् ।  
तं प्रणम्य स राजर्षिरुवाच प्रकृताञ्जलिः ॥ ४ ॥

भगवन् स्वल्पकालस्था द्वादशी मे च पारणे ।  
व्रतसाधनकार्यार्थं प्रार्थयामि महामुने ॥ ५ ॥

स्वल्पकालेन सन्ध्यादि कृत्वाऽऽगन्तव्यमादरात् ।  
तथेति नृपतिं विप्र उक्त्वा तीर्थं जगाम ह ॥ ६ ॥

तत्र शीघ्रतया तेन कृतं सन्ध्यादिकं मुने ।  
तथापि कालयोगेन द्वादशी प्रगता ततः ॥ ७ ॥

मुहूर्तमात्रकालस्योत्क्रमणं तेन वै कृतम् ।  
नृपेण पलमात्रा सा द्वादशी साधिताऽभवत् ॥ ८ ॥

विष्णुतीर्थं ततस्तेन भक्षितं व्रतसिद्धये ।  
पश्चादतिथिराजस्य प्रतीक्षामकरोन्नृपः ॥ ९ ॥

ततः शीघ्रतया तत्र दुर्वासाः प्रययौ मुने ।  
राज्ञा तस्मै स्ववृत्तान्तः कथितो विस्तरेण ह ॥ १० ॥

श्रुत्वा स कुपितोऽत्यन्तं दुर्वासास्तं शशाप ह ।  
निमन्त्र्य मां त्वया राजन् प्रकृतं पारणं कथम् ॥ ११ ॥

अतस्त्वं फलहीनो वै भविष्यसि न संशयः ।  
एवमुक्त्वा जगामाऽसौ दुर्वासाः स्वेच्छया चरन् ॥ १२ ॥

ततः सोऽपि नृपोऽत्यन्त दुःखितः संस्थितोऽभवत् ।  
उपोषणसमायुक्तः स्वगृहे तं प्रतीक्षयन् ॥ १३ ॥

अतिथिं त्वागतं त्यक्त्वा कथं कुर्वे हि भोजनम् ।  
निमन्त्र्य तं विशेषेण जपध्यानपरायणः ॥ १४ ॥

[[४७]]

गते संवत्सरे तत्राऽऽजगाम मुनिनारदः ।  
प्रपूज्य सर्ववृत्तान्तं कथयामास तं नृपः ॥ १५ ॥

ततस्तं नारदः प्राह शृणु राजन् महामते ।  
जलभक्षणमात्रेण पारणं च त्वया कृतम् ॥ १६ ॥

तेनोपोषणयुक्तेन त्वया धर्मः प्रपालितः ।  
द्वादशी व्रतगा पूर्णा साधिता व्रतसिद्धये ॥ १७ ॥

अपराधविहीनस्य तवाऽयं विघ्न उत्थितः ।  
दुर्वासाः कोपसंयुक्तो जगाम क्षुधितो गृहात् ॥ १८ ॥

अतस्त्वं विघ्नराजं तं भज यत्नेन मानद ।  
तेन विघ्नविहीनश्च भविष्यसि न संशयः ॥ १९ ॥

विष्णुना प्रेषितोऽहं वै त्वदर्थं नृपसत्तम ।  
सर्वेषामादिरूपोऽयमन्ते सोऽपि गणेश्वरः ॥ २० ॥

शिवविष्ण्वादयस्तस्य गणाः प्रोक्ता न संशयः ।  
तेन संस्थापिताः सर्वे नानाकार्येषु भूमिप ॥ २१ ॥

चित्तं बुद्धिस्वरूपं यत्तत्र चिन्तामणिः स्थितः ।  
तं गच्छ शरणं वत्स पतिं बुद्धेर्विशेषतः ॥ २२ ॥

त्यक्त्वा सिद्धिपतिं देवं सिद्धिमिच्छति दुर्मतिः ।  
तस्यासिद्धिर्भवेन्नित्यं सर्वत्राऽत्र न संशयः ॥ २३ ॥

एवमुक्त्वा मुनिस्तस्मै ददौ मन्त्रं षडक्षरम् ।  
महाविष्णुर्जपति यं ततः सोऽन्तर्हितोऽभवत् ॥ २४ ॥

अम्बरीषस्तदारभ्य विघ्नेशं शरणं गतः ।  
जजाप मन्त्रराजं तं पूजयित्वा विनायकम् ॥ २५ ॥

विष्णोर्गणेशस्य चैवाभेदस्तेन समाश्रितः ।  
गणेशस्य चतुर्धा सा मूर्तिः सर्वत्र दृश्यते ॥ २६ ॥

ततो दुर्वाससो विप्र मनश्चञ्चलतां गतम् ।  
दयया स्वयमेवासावम्बरीषं जगाम ह ॥ २७ ॥

समागतं मुनीन्द्रं तं दृष्ट्वा विस्मितमानसः ।  
प्रणम्यादावम्बरीषोऽपूजयद् भक्तिसंयुतः ॥ २८ ॥

ततस्तं नृपशार्दूलं जगाद मुनिसत्तमः ।  
दुर्वासा विनयेनैव युक्तं परमहर्षितः ॥ २९ ॥

दुर्वासा उवाच ।  

क्षमस्वैनं मेऽपराधं साहसं नृपसत्तम ।  
अपराधविहीनं त्वामशपं क्रोधसंयुतः ॥ ३० ॥

त्वं तु साधुस्वभावेन संस्थितः स्वगृहे नृप ।  
उपोषणसमायुक्तस्तेन सर्वं जितं त्वया ॥ ३१ ॥

मां त्यक्त्वा जलपानेन पारणं यत्त्वया कृतम् ।  
सैव निष्फलरूपैकादशी तव भविष्यति ॥ ३२ ॥

अन्याः फलयुताः सर्वास्ते भवन्तु नृपोत्तम ।  
एवमुक्त्वा स तेनैव बुभुजे मुनिसत्तमः ॥ ३३ ॥

तमनुगृह्य दुर्वासा ययौ स्वस्याश्रमं शुभम् ।  
अम्बरीषस्ततो देवं गणेशमभजत् सदा ॥ ३४ ॥

तस्मात्पुत्राः समुत्पन्नास्तत्र ज्येष्ठं प्रतापवान् ।  
राज्ये नृपोत्तमस्तं स स्थापयित्वा वनं ययौ ॥ ३५ ॥

भक्त्या गणपतिं तत्राऽभजच्चानन्यचेतसा ।  
कालेनाऽन्ते गणेशानं ययौ योगेन तत्त्वतः ॥ ३६ ॥

अम्बरीषस्य पठति चित्रं यच्च शृणोति यः ।  
चरित्रं तस्य भक्तिश्च मुक्तिर्भवति शाश्वती ॥ ३७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेतृतीये खण्डे महोदरचरिते अम्बरीषचरितं नाम त्रयोविंशतितमोऽध्यायः ॥
