+++
title = "०७ मोहासुरविजयवर्णनम्"

+++
॥ श्रीगणेशाय नमः ॥

रविरुवाच ।  
मदिरायां सुताः पञ्च तस्माद्दैत्यान् महाबलाः ।  
तेजस्विनश्च पित्रा ते बभूवुः समशीलकाः ॥ १ ॥

उग्रः क्रूरश्च मेधावी शोचनो हरणस्तथा ।  
पञ्चैते शास्त्रसम्पन्ना रेजुस्तन्नगरे द्विजाः ॥ २ ॥

ततः किञ्चिद्गते काले राजा मोहासुरो द्विजाः ।  
आह्वयामास दैत्येशान् सकलान् स्वनरैर्महान् ॥ ३ ॥

समागतानुवाचाऽथ वचनं हितकारकम् ।  
दैत्येशान्नीतिसंयुक्तं सुखदं प्रीतिवर्धनम् ॥ ४ ॥

मोहासुर उवाच ।  

भो भो दैत्याधिपाः सर्वे प्रचण्डाद्या वचो हितम् ।  
शृणुध्वं सकलं विश्वं जयेयमधुना किल ॥ ५ ॥

यदि स्वमानसे दैत्या हितं भवति चेत्तदा ।  
सर्वेषां भवतां कार्यं कुर्वेऽहं नात्र संशयः ॥ ६ ॥

शुक्रेण पालिता यूयं तथाऽहमसुरेश्वराः ।  
अजेयाः प्रभविष्यामो रवेश्च वरदानतः ॥ ७ ॥

ततस्ते तं नमस्कृत्य सञ्जगुर्हर्षसंयुताः ।  
महात्मानं महाभागं तपस्तेजःसमन्वितम् ॥ ८ ॥

दैत्येशा ऊचुः ।  
सम्यग्विचारिताः स्वामिंस्तृप्ता वाक्यामृतेन ते ।  
जेष्यामः सकलान् लोकांस्त्वदाज्ञावशगा वयम् ॥ ९ ॥

न ते पराक्रमे तुल्यो ?विश्वेऽस्मिन् विद्यते प्रभो ।  
अतो विष्णुमुखान् देवान् जेष्यामोऽन्यांश्च साम्प्रतम् ॥ १० ॥

रविरुवाच ।  
इति मोहासुरस्तेषां वचः श्रुत्वा प्रतापवान् ।  
आज्ञापयच्च दैत्येशान् मुदा भवत दंशिताः ॥ ११ ॥

ते सर्वे युद्धमार्गज्ञा ययुस्तस्य प्रसन्निधौ ।  
नानाशस्त्रधरा भूत्वा यममत्तुमिवोद्यताः ॥ १२ ॥

तान् दृष्ट्वा हर्षितो दैत्यो वीर्यवांश्च महासुरः ।  
रथसंस्थः स्वयं दैत्यैर्निर्जगाम स दंशितः ॥ १३ ॥

चतुरङ्गचमूमध्ये रराज रथसंस्थितः ।  
कालरुद्र इवाध्यक्षः सर्वेभ्यो भयदायकः ॥ १४ ॥

स्वयं शुक्रेण संयुक्तः पृथिवीजयनोद्यतः ।  
असुरैः सहितः पूर्वं बभ्राम वसुधातले ॥ १५ ॥

अपारा तस्य सेना सा छादयामास वै धराम् ।  
चलनोत्थरजस्केन च्छादितो भास्करोऽभवत् ॥ १६ ॥

कालरूपैर्महादैत्यैः प्रयोद्धुं भूमिमण्डले ।  
कः समर्थो भवेद्विप्रा जितं तैः स्वेन तेजसा ॥ १७ ॥

सप्तद्वीपवतीं पृथ्वीं जित्वा तेऽसुरसत्तमाः ।  
ययुः सर्वे जयार्थाय देवान् विष्णुपुरोगमान् ॥ १८ ॥

देवाः सर्वे समाश्रुत्य ससैन्यं चागतं द्विजाः ।  
मोहासुरं भयोद्विग्ना इन्द्रं ते शरणं ययुः ॥ १९ ॥

इन्द्रेण सहिताः सर्वे ब्रह्माणं प्रययुस्ततः ।  
तेन सार्धं च कैलासे शङ्करं शरणं ययुः ॥ २० ॥

शङ्करेण युता देवा वैकुण्ठे केशवं ययुः ।  
केशवेन युताः सर्वे भास्करं प्रययुस्ततः ॥ २१ ॥

भास्करस्तानुवाचाऽथ भययुक्तान् सुरेश्वरान् ।  
निःश्वस्य भयसंयुक्तो वचनं हितकारकम् ॥ २२ ॥

भास्कर उवाच ।  

मदीयवरदानेन समर्थो दैत्यपुङ्गवः ।  
मोहासुरश्च देवेन्द्रास्तं जेतुं कः क्षमो भवेत् ॥ २३ ॥

कर्मणां फलमुग्रं यच्च्यवते केनचिन्न तत् ।  
अतो वयं वनेष्वद्य वसामो भयसंयुताः ॥ २४ ॥

त्यक्त्वा राज्यादिकं सर्वं देहं रक्षामहे वयम् ।  
पुण्यान्ते तस्य मृत्युर्वै भविष्यति न संशयः ॥ २५ ॥

[[१६]]

अन्यथा दैत्यभूपेन्द्रो मोहदैत्यः प्रतापवान् ।  
हनिष्यति स देवेन्द्रं तस्मात् कुर्वन्तु मे वचः ॥ २६ ॥

एवं मदीयं वाक्यं वै श्रुत्वा प्राह बृहस्पतिः ।  
सर्वनीतिविशेषज्ञो देवाचार्यो महायशाः ॥ २७ ॥

बृहस्पतिरुवाच ।  
शृणुध्वं देवराजानो वचनं हितकारकम् ।  
भानुना भाषितं वाक्यं तन्नो भवति वै हितम् ॥ २८ ॥

ततः सर्वेऽब्रुवन् देवाः साधु साधु त्वयेरितम् ।  
भानुना च गुरोर्वाक्यं करिष्यामो वयं तथा ॥ २९ ॥

एवं निश्चित्य देवेन्द्रा देवैः सर्वे ययुर्वनम् ।  
गुहासु पर्वतोद्देशे संस्थिता भयसंयुताः ॥ ३० ॥

मोहासुरोऽसुरैः सर्वैर्देवानां नगरेषु च ।  
आययौ तत्र देवेन्द्रान् स नापश्यत् सुहर्षितः ॥ ३१ ॥

तेषु दैत्यान् समास्थाप्य स्वयमैन्द्रपदे स्थितः ।  
दैत्यैः संसेव्यमानश्च बुभुजे भोगमुत्तमम् ॥ ३२ ॥

गन्धर्वाप्सरसस्तस्य सेवां चक्रुर्भयाकुलाः ।  
स्वर्लोकवासिनो नाना तथैव च महर्षयः ॥ ३३ ॥

ततोऽगाद्दैत्यपैः सर्वैः सत्यलोकं महाबलः ।  
मोहासुरो द्विजास्तत्र न ददर्श पितामहम् ॥ ३४ ॥

शून्यं नगरमेवं तत् दृष्ट्वा हर्षसमन्वितः ।  
ययौ वैकुण्ठमुग्रोऽसावदर्शत्तत्र तादृशम् ॥ ३५ ॥

ततः कैलासमागत्य शङ्करेण विवर्जितम् ।  
पुरं वीक्ष्य ययौ सोऽपि सौरलोकं महासुरः ॥ ३६ ॥

तत्रादित्यविहीनं च शक्तिलोकं तथा ययौ ।  
दृष्ट्वा शक्तिविहीनं तं मुमुदे दैत्यनायकम् ॥ ३७ ॥

ततो दैत्येन्द्रमुख्योऽसौ स्वसुतान् बलगर्वितान् ।  
स्थापयामास देवानां नगरेषु विशेषतः ॥ ३८ ॥

कैलासेऽधिपतिं चक्रे ह्युग्रं पुत्रं महासुरः ।  
विकुण्ठाधिपतिं तद्वत् क्रूरं दैत्यसमन्वितम् ॥ ३९ ॥

सौरलोकाधिपं मेधाविनं चक्रे च गर्वितम् ।  
शक्तिलोके तथा सोऽपि शोचनं युद्धलालसम् ॥ ४० ॥

सत्यलोकेऽधिपं चक्रे हरणं सर्वहारकम् ।  
प्रचण्डमुख्यकान् ?चक्रे इन्द्रलोकादिकाधिपान् ॥ ४१ ॥

कालान्तकश्च पातालदेशेषु प्रेषितस्ततः ।  
मोहासुरेण नागेन्द्रं ययौ शेषं स सैनिकः ॥ ४२ ॥

कालान्तकं दैत्यराजमागतं च हि नागराट् ।  
विनयेन ययौ तं स साम चक्रे सुरेण वै ॥ ४३ ॥

एवं जिगाय ब्रह्माण्डं स उग्रो दैत्यनायकः ।  
मोहासुरो महावीर्यो मुमुदे दैत्यपैर्द्विजाः ॥ ४४ ॥

ततः स्वनगरे दैत्यो ययौ सर्वैः समन्वितः ।  
विषयावासके तत्र पुरे स शुशुभे ततः ॥ ४५ ॥

तत्रस्थः प्रशशासाऽसौ ब्रह्माण्डं लोकसङ्कुलम् ।  
राज्यं चकार दैत्येन्द्रो दैत्येन्द्रेश्च समन्वितः ॥ ४६ ॥

भोगान् स बुभुजे नाना ह्यतुलान् विषयप्रियः ।  
दैत्यैः सह प्रगर्वेण कृतकृत्यममन्यत ॥ ४७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेतृतीये खण्डे महोदरचरिते मोहासुरविजयवर्णनं नाम सप्तमोऽध्यायः ॥

Pageखं. अ. 
