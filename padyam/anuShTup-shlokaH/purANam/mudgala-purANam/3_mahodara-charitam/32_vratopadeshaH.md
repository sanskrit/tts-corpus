+++
title = "३२ व्रतोपदेशः"

+++
॥ श्रीगणेशाय नमः ॥

मुद्गल उवाच ।  

यदोरप्यभवन् पुत्राश्चत्वारो देवसन्निभाः ।  
सहस्त्रजित्तथा ज्येष्ठस्तस्य पुत्रो बभूव ह ॥ १ ॥

शतजिन्नाम विख्यातस्तस्य पुत्रास्त्रयोऽभवन् ।  
हिहयश्च हयश्चैव वपुर्हय उदाहृतः ॥ २ ॥

हिहयस्याऽभवत् पुत्रो धर्म इत्यभिविश्रुतः ।  
तस्य नेत्रस्तस्य कुन्तिः सोहञ्जिस्तत्सुतः स्मृतः ॥ ३ ॥

सो हञ्जेरभवत् पुत्रो महिष्मान्नाम पार्थिवः ।  
माहिष्मती च नगरी वासिता येन भूभुजा ॥ ४ ॥

तस्य पुत्रो भद्रसेनो दुर्मदस्तत्सुतः स्मृतः ।  
धनकश्चाऽपरो धीमान् मुख्योऽभूत्तत्र पार्थिवः ॥ ५ ॥

धनकादभवन् पुत्राश्चत्वारो लोकविश्रुताः ।  
कृतवीर्यः कृताग्निश्च कृतवर्मा ततः स्मृतः ॥ ६ ॥

कृतौजाश्च तथा दक्ष तत्र ज्येष्ठः प्रतापवान् ।  
बभूव दानशीलश्च कृतवीर्यो महीपतिः ॥ ७ ॥

तेन वै पृथिवीमध्ये चतुर्थी कृष्णगाऽपरा ।  
प्रकाशिता प्रजापाल स्वर्गात् सर्वशुभप्रदा ॥ ८ ॥

[[३२]]

दक्ष उवाच ।  

कथं तेन नृपालेन चतुर्थी भूमिमण्डले ।  
समानीता महायोगिन् वद तस्य चरित्रकम् ॥ ९ ॥

श्रुत्वा कथामृतं स्वामिन् हर्षश्चेतसि वर्धते ।  
अतो विस्तरभावेन कथयस्व कथानकम् ॥ १० ॥

मुद्गल उवाच ।  

माहिष्मत्यां महापुर्यां भीमनामाऽभवत् पुरा ।  
अन्त्यजो द्रव्यलुब्धश्च पापकर्मपरायणः ॥ ११ ॥

स तु मार्गे जनान् वीक्ष्याऽमारयत्तान् दिने दिने ।  
मांसविक्रयकारी च पशुन् हत्वा निरन्तरम् ॥ १२ ॥

एकदा माघमासस्य चतुर्थी कृष्णपक्षगा ।  
समागता च तत्राऽसौ विचचार वनान्तरे ॥ १३ ॥

महापर्वतदेशे स जनानां प्रवधाय च ।  
दैवयोगेन तस्याऽपि मिलितं नैव किञ्चन ॥ १४ ॥

अयं बभ्रामान्नजलविहीनो लोभसंयुतः ।  
मिलितं तत्र नो किञ्चित्तथाभूतश्चचार ह ॥ १५ ॥

ततोऽस्तमगमत् सूर्यस्तं दृष्ट्वा स्वगृहे मतिम् ।  
गमनाय तथा चक्रे मार्गसंस्थो बभूव ह ॥ १६ ॥

मार्गे दुष्टो द्विजास्तत्र दृष्ट्वा द्वादशसङ्ख्यकान् ।  
तान् हत्वा स तदीयं वै गृहीत्वा स्वगृहं ययौ ॥ १७ ॥

चन्द्रोदये ततः प्राप्ते बुभुजे भोजनाकुलः ।  
पुत्रं गणेशनामानमाह्वयामास तेन सः ॥ १८ ॥

पुनश्चकार तद्वत् स कदाचित् पापमुल्बणम् ।  
कृष्णपक्षे चतुर्थ्यां च स ममारोदये विधोः ॥ १९ ॥

गणेशदूतास्तं तत्र समानेतुं समाययुः ।  
कैलासे गणपस्थाने निन्युस्तं ते विमानगम् ॥ २० ॥

स्वर्गमार्गेषु देवैश्च ब्रह्मविष्ण्वादिभिस्तुतः ।  
विमानगैः स्तूयमानः प्रविवेश शिवास्पदम् ॥ २१ ॥

तत्र भुक्त्वा प्रभोगान् स पपात पृथिवीतले ।  
माहिष्मत्यां सुतो जज्ञे धनकस्य महाबलः ॥ २२ ॥

कृतवीर्य इति ख्यातो नानाधर्मपरायणः ।  
देवविप्रातिथिप्रेप्सुर्बभूवे यज्ञकारकः ॥ २३ ॥

अपुत्रः स्माऽभवद्राजा कृतवीर्यः प्रतापवान् ।  
पुत्रार्थं यतते स्मातिनानाधर्मपरायणः ॥ २४ ॥

न लेभे सन्ततिं राजा ततोऽसौ दुःखसंयुतः ।  
प्रधानेषु समाक्षिप्य राज्यं निहतकण्टकम् ॥ २५ ॥

सपत्नीको वनं राजा ययौ तपसि संस्थितः ।  
पूर्वसंस्कारयोगेन गणेशे प्रीतिमानभूत् ॥ २६ ॥

नानातपश्चकाराऽसौ सन्ततिं न तथाऽपि च ।  
लेभे नृपः प्रजानाथ नेत्रप्राणावशेषितः ॥ २७ ॥

अस्थित्वचासमायुक्तं दृष्ट्वा तं नारदो मुनिः ।  
स्वर्गस्थं धनकं तत्र वृत्तान्तमवदन्नृपम् ॥ २८ ॥

तव पुत्रो वने संस्थः पुत्रार्थं यतते नृप ।  
नानायत्नसमायुक्तोऽस्थित्वचाप्रयुतोऽस्ति वै ॥ २९ ॥

न लेभे सन्ततिं राजा स्वल्पकाले मरिष्यति ।  
पुत्रहीनस्य भो राजन् का गतिः प्रभवेद्वद ॥ ३० ॥

इत्युक्वा तं मुनीन्द्रः स ययौ कैलासमादरात् ।  
धनको मनसाऽत्यन्तं विचारमकरोत्ततः ॥ ३१ ॥

ब्रह्माणं शरणं यामि सर्वज्ञं तेन चेप्सितम् ।  
भविष्यति न सन्देहस्ततः सोऽपि ययौ विधिम् ॥ ३२ ॥

प्रणिपत्य प्रतुष्टाव नानास्तोत्रैः प्रजापतिम् ।  
उवाच तं महाभागं विनयेन समन्वितः ॥ ३३ ॥

धनक उवाच ।  

[[७२]]

धर्मशीलश्च मे पुत्रः पुत्रहीनो बभूव हि ।  
पुत्रार्थं यतते ब्रह्मन्नानाव्रतपरायणः ॥ ३४ ॥

राज्यादिकं समुत्सृज्य वने तपति संस्थितः ।  
तपस्तेनाऽवशेषोऽसावस्थिचर्मवृतो बभौ ॥ ३५ ॥

केनोपायेन पुत्रश्च भविता तं वदस्व मे ।  
प्रापयिष्याम्यहं तत्र स्ववंशस्य विवृद्धये ॥ ३६ ॥

ततस्तं प्रत्युवाचेदं वचनं चतुराननः ।  
पूर्वजन्मनि सम्भूतं द्विजहत्यायुतं व्रतम् ॥ ३७ ॥

पुन: प्रोवाच तं देवो विधिः सर्वार्थकोविदः ।  
पुत्रप्राप्त्यर्थमेवैकमुपायं सर्वसिद्धिदम् ॥ ३८ ॥

अज्ञानेन व्रतं तेन कृतं सङ्कष्टहारकम् ।  
चतुर्थीप्रभवं तेन पापं सर्वं लयं गतम् ॥ ३९ ॥

महापापानि नश्यन्ति सङ्कष्टीव्रतसाधनात् ।  
सङ्कष्टीव्रतसम्बन्धिदिवसे यत् कृतं भवेत् ॥ ४० ॥

तदेवाक्षयभावेन तिष्ठत्यत्र न संशयः ।  
चतुर्थ्यां भूप कृष्णायां पुण्यमेव समाचरेत् ॥ ४१ ॥

तव पुत्रेण राजेन्द्र द्वादश ब्राह्मणा हताः ।  
चतुर्थ्यां पूर्वजन्मस्थेन पापं तत्स्थितं महत् ॥ ४२ ॥

नानातपःप्रभावेण व्रततीर्थादिकेन च ।  
यज्ञादिभिश्च तत्पापं लयं नैव गमिष्यति ॥ ४३ ॥

सङ्कष्ट्यां यत्कृतं पापं वज्रलेपं च तत्स्मृतम् ।  
तत्र कश्चिदुपायो न तथाऽपि शृणु मे वचः ॥ ४४ ॥

येन सङ्कष्टिका पुण्या चतुर्थी साधिता नृप ।  
तस्य जन्मादिकं नैव भविष्यति कदा पुनः ॥ ४५ ॥

चतुर्विधं प्रजानीहि सर्वं मायामयं जगत् ।  
सङ्कष्टं चैव जीवानां तेन युक्ता भ्रमन्ति ते ॥ ४६ ॥

चतुर्थी गणनाथस्य सङ्कष्टी साधिता यदा ।  
चतुर्विधं तस्य कष्टं न भवेद्वै कदाचन ॥ ४७ ॥

ब्रह्मणि ब्रह्मभूतोऽन्ते स्वानन्दे वर्तते नरः ।  
व्रतस्यैव प्रभावेणेहलोके सुखमाप्नुयात् ॥ ४८ ॥

चतुर्थ्यां पापकारा ये तेषां मुक्तिर्न विद्यते ।  
पापयुक्ततया राजन् स्वर्गस्थास्ते भवन्ति च ॥ ४९ ॥

पुनर्जन्मधरा भूमौ तत्र पापफलं स्वकम् ।  
भुञ्जन्ति च पुनः सर्वे गाणपत्या भवन्ति ते ॥ ५० ॥

अतो गणेशदूतैः स कैलासे स्थापितोऽन्त्यजः ।  
पापभोगार्थमेवं च तव पुत्रोऽधुनाऽभवत् ॥ ५१ ॥

चतुर्थ्यां यत्कृतं पापं चतुर्थी हन्ति तत् सदा ।  
तदर्थं ते सुतो राजंश्चतुर्थीमाचरिष्यति ॥ ५२ ॥

तदा पापविहीनोऽयं भविता नात्र संशयः ।  
पुत्रयुक्तश्च ते पुत्रो भविष्यति महामते ॥ ५३ ॥

अपराधयुतं कर्म कृतं नाशार्थमादरात् ।  
तस्य पुण्यं प्रकर्तव्यं दुरितं तेन नश्यति ॥ ५४ ॥

चतुर्थी महिमाऽनन्तो भूतं यदपि तद्दिने ।  
पापं क्रोधसमायुक्ता महाकृच्छ्रेण हन्ति सा ॥ ५५ ॥

अतस्तत्पापनाशार्थं सङ्कष्टीर्द्वादशाऽऽचरेत् ।  
तदा द्वादशविप्रान्तभवं पापं गमिष्यति ॥ ५६ ॥

ततस्तं करुणायुक्तः स विधि व्रतमादरात् ।  
कथयामास वै ब्रह्मा ययौ राजा प्रणम्य तम् ॥ ५७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेतृतीये खण्डे महोदरचरिते धनकस्य व्रतोपदेशो नाम द्वात्रिंशोऽध्यायः ॥

[[७३]]

