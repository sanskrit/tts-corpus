+++
title = "५० युधिष्ठिरचरितम्"

+++
॥ श्रीगणेशाय नमः ॥

श्रीकृष्ण उवाच ।  

अधुना शृणु धर्मज्ञ देवादीनां वनेषु वै ।  
यज्जातं तत् प्रवक्ष्यामि पूर्णानन्दस्य चेष्टितम् ॥ १ ॥

विष्णुमुख्यान् सुरानाह पूर्णानन्दः प्रतापवान् ।  
किमर्थं दुःखसंयुक्ता भवन्तः सर्वजन्तुभिः ॥ २ ॥

ज्ञानारिणा कृतं सर्वं जगत् स्थावरजङ्गमम् ।  
दुःखयुक्तं विशेषेण तं हनिष्यामि निश्चितम् ॥ ३ ॥

मयि पुत्रत्वमापन्ने दुर्लभं किं भविष्यति ।  
तस्माद्देवगणैस्तात गच्छ वैकुण्ठमादरात् ॥ ४ ॥

ज्ञानारिः पुत्रनाशार्थं यतते चाधुना प्रभो ।  
तस्य पुत्रो महाभक्तो मदीयो नात्र संशयः ॥ ५ ॥

भक्तरक्षार्थमेवाहं गमिष्याम्यधुना स्वयम् ।  
तं हत्वा सुखमेष्यामि स्वभक्तद्वेषिणं खलम् ॥ ६ ॥

चराचरमयात्तस्य भयं नास्ति कदाचन ।  
चराचरमयं सर्वं त्रैगुण्यं नात्र संशयः ॥ ७ ॥

अतो द्वन्द्वविहीनेन तं रूपेण महासुरम् ।  
हनिष्यामि स्वभक्तार्थं पश्य मे त्वं कुतूहलम् ॥ ८ ॥

एतस्मिन्नन्तरे चैव ज्ञानारिः खड्गमादधौ ।  
सुबोधं हन्तुमत्यन्तं क्रोधयुक्तो युधिष्ठिर ॥ ९ ॥

ज्ञानारिं तादृशं दृष्ट्वा सुबोधो भक्तिसंयुतः ।  
गणेशस्य जगादापि तच्छृणुष्व युधिष्ठिर ॥ १० ॥

सुबोध उवाच ।  

अहङ्कारेण संयुक्तस्तात त्वं मायया भृशम् ।  
न जानासि गणेशानं चित्ते संस्थितमेव ते ॥ ११ ॥

चिन्तामणिः स वेदेषु कथितो वेदवादिभिः ।  
तं गच्छ शरणं तात नोचेत्त्वं वै मरिष्यसि ॥ १२ ॥

न ते भयेन भावेन त्यजेयं विघ्ननायकम् ।  
किमु श्राम्यसि मूर्ख त्वं सत्ताधारं न पश्यसि ॥ १३ ॥

इति पुत्रं ब्रुवन्तं स जघान दृढरोषतः ।  
खड्गेन तीक्ष्णधारेण स खड्गो निष्फलोऽभवत् ॥ १४ ॥

ततो नानास्त्रवर्षैस्तमवर्षद्दैत्यनायकः ।  
तानि निष्फलरूपाणि बभूवुश्च युधिष्ठिर ॥ १५ ॥

अग्न्यस्त्रादीनि शस्त्राणि निष्फलानि महासुरः ।  
वीक्ष्य विस्मितचित्तोऽसौ मल्लयुद्धोद्यतोऽभवत् ॥ १६ ॥

पुत्रं पादे शिलायां स सङ्गृह्याऽऽस्फालयद्यदा ।  
तावत् स्वयं पपातैव मूर्च्छितस्ताडितोऽभवत् ॥ १७ ॥

[[९]]

अदृश्यरूपभावेन हतो विघ्नविनाशिना ।  
पुनः सञ्ज्ञासमायुक्तोऽपश्यत्पुत्रं सुदुर्मतिः ॥ १८ ॥

गणेशभजने सक्तं वीक्ष्य विस्मितमानसः ।  
विचारं हृदये सोऽपि चकार परमाद्भुतम् ॥ १९ ॥

अहो मां को जघानैवं न पश्यामि महारिपुम् ।  
केन मार्गे?ण मे पुत्रं हनिष्यामि कुलान्तकम् ॥ २० ॥

पुत्रस्य मरणार्थाय यतेऽहं विविधं सदा ।  
तदर्थं दैत्यनाथाश्च सुहृद्भिरभवन् मृताः ॥ २१ ॥

अहं किं वा मरिष्यामि हनिष्यामि सुतं नु वा ।  
अधुना किं मया कार्यमेवं व्यवसितोऽभवत् ॥ २२ ॥

ततस्तेन वधार्थाय प्राप्तं ज्ञानं विशेषतः ।  
पुत्ररक्षाकरं चादौ हन्मि पश्चात् सुतं खलम् ॥ २३ ॥

मृतो रक्षाकरस्तस्य रक्षिता न भविष्यति ।  
पुत्रस्य तेन मृत्युं मे गमिष्यति सुतोऽधुना ॥ २४ ॥

एवं निश्चितसङ्कल्पो जगाद क्रोधसंयुतः ।  
पुत्रं सुबोधनामानं मोहेनामोहितोऽसुरः ॥ २५ ॥

सुबोध कुत्र ते रक्षिता विशेषेण वर्तते ।  
तमानय महादुष्टं हनिष्याम्यधुना शठ ॥ २६ ॥

ततस्तं मोहितं प्राह सुबोधः करुणायुतः ।  
तात पश्य हृदिस्थं तं चित्तवृत्तिप्रचालकम् ॥ २७ ॥

वैरभावं परित्यज्य तथाऽहङ्कारमद्य वै ।  
शरणं गच्छ विघ्नेशं ब्रह्मभूतो भविष्यसि ॥ २८ ॥

सर्वत्र संस्थितं पश्य स्वामिनं मे गजाननम् ।  
तं हन्तुमुद्यतस्त्वं वै मरिष्यसि न संशयः ॥ २९ ॥

ततस्तं प्रत्युवाचेदं ज्ञानारिर्वचनं नृप ।  
दर्शयस्व महाभाग तं भजिष्यामि निश्चितम् ॥ ३० ॥

एवं कपटभावेन सुबोधं स जगाद ह ।  
सुबोधस्तं गणेशानं सस्मार पितृकारणात् ॥ ३१ ॥

ततस्तं मूषकारूढो विष्णुपुत्रः समाययौ ।  
तमन्वयुर्द्विजा देवा भयभीता युधिष्ठिर ॥ ३२ ॥

आकाशे गुप्तरूपेण मुनयो देवतागणाः ।  
संस्थिता अभवंस्तत्र पश्यन्तश्चेष्टितं प्रभोः ॥ ३३ ॥

सुबोधस्य समीपे तं संस्थितं गणनायकम् ।  
पश्यन् क्रूरो महादुष्टो ज्ञानारिर्हर्षितोऽभवत् ॥ ३४ ॥

सुबोधस्तं प्रणम्यादौ स्तुत्वा च विविधैः स्तवैः ।  
उवाच पितरं योगी पश्य तात गजाननम् ॥ ३५ ॥

सुबोधस्य वचः श्रुत्वा क्रोधयुक्तो महासुरः ।  
अमोघं सर्वसंहारकारकं शस्त्रमाददे ॥ ३६ ॥

एतस्मिन्नन्तरे तत्र पूर्णानन्दो हृदि स्थितः ।  
जीवभावं स दैत्यस्य कर्षयामास भूमिप ॥ ३७ ॥

ततः स पतितो भूमौ गतचैतन्यकोऽञ्जसा ।  
हाहाकारं प्रचक्रुस्ते दैत्याः पातालमाययुः ॥ ३८ ॥

ततस्ते देवविप्राद्या नभःस्थाः सहसाऽऽगताः ।  
प्रणम्य तुष्टुवुस्तं वै पूर्णानन्दं गणेश्वरम् ॥ ३९ ॥

स्तुवतां पश्यतां भूप सुबोधं गृह्य विघ्नपः ।  
अन्तर्धानं चकाराऽपि सर्वे खिन्ना इवाऽभवन् ॥ ४० ॥

लक्ष्मीर्नारायणश्चैव मूर्च्छितौ धरणीतले ।  
पेततुर्दुःखसंयुक्तौ पूर्णानन्दवियोगतः ॥ ४१ ॥

द्विमुहूर्तात् प्रबुद्धौ तौ ततो हृदि तयोः प्रभुः ।  
प्रकटोऽभूदुवाचाऽथ मूर्तौ मां भजतं युवाम् ॥ ४२ ॥

न वियोगो भवेत्तातौ पश्यतं बुद्धिचालकम् ।  

[[११०]]


एवमुक्त्वान्तर्दधेऽसौ हृदिस्थो गणनायकः ॥ ४३ ॥

ततस्तौ दुःखसंयुक्तौ चक्रतुः परमादृतौ ।  
लक्ष्मीनारायणौ मूर्तिं भक्त्या प्रभजने रतौ ॥ ४४ ॥

एवं महोदरः सर्वप्रदाता वै प्रतापवान् ।  
हर्ता च ब्रह्मभूतोऽसौ ब्रह्मभूयप्रदो मतः ॥ ४५ ॥

शिवविष्ण्वादिभिर्देवैः सेवितो भक्तिभावतः ।  
मुनिभिर्योगिभिर्नानाजन्तुभिर्नात्र संशयः ॥ ४६ ॥

तं भजस्व महीपाल विघ्नहीनो भविष्यसि ।  
स्वधर्मस्थो महाभाग शान्तियोगमवाप्स्यसि ॥ ४७ ॥

मुद्गल उवाच ।  

एवं नारायणं तं स ब्रुवन्तं धर्मपालकः ।  
युधिष्ठिर उवाचाऽथ प्रेमयुक्तो महामतिः ॥ ४८ ॥

युधिष्ठिर उवाच ।  

कृष्ण कृष्ण महाप्राज्ञ कथां ब्रह्मप्रदायिनीम् ।  
सर्वकामप्रदां पूर्णां वदस्यत्र न संशयः ॥ ४९ ॥

त्वदीयसङ्गयोगेन मया ज्ञातो गजाननः ।  
वद त्वं तस्य मन्त्रं मे सस्त्रीकाय सबन्धवे ॥ ५० ॥

स तस्मै देवकीपुत्रो ददौ मन्त्रं षडक्षरम् ।  
देवेशो धौम्यमुखतस्तथा सर्वेभ्य आदरात् ॥ ५१ ॥

मुद्गल उवाच ।  

पाण्डवा द्रौपदीयुक्तास्तेन मन्त्रेण विघ्नपम् ।  
अभजन् भक्तिसंयुक्ताश्चतुर्थीव्रतकारकाः ॥ ५२ ॥

ततो दुःखविहीनास्ते सूर्यात् प्राप्य यथेप्सितम् ।  
स्थालीस्थमन्नमत्यन्तं पोषयामासुरग्रजान् ॥ ५३ ॥

वनस्थाः दुखहीनाश्च भ्रमन्तस्ते समाययुः ।  
व्यासेन वासुदेवेन युताः स्वानन्दके पुरे ॥ ५४ ॥

मयूरेशं च तत्रैवाऽपूजयन् भक्तिसंयुताः ।  
पाण्डवेशं समास्थाप्य श्राद्धं चक्रुः पितुस्ततः ॥ ५५ ॥

तत्र पिण्डप्रदानेन पाण्डुं स्वर्गस्थमादरात् ।  
नानासुहृद्गणैर्युक्तं समानेतुं ययुर्गणाः ॥ ५६ ॥

गाणेशेन विमानेन स्वानन्दे ब्रह्मरूपिणम् ।  
चक्रुर्दक्ष महाभाग महिम्ना क्षेत्रजेन ते ॥ ५७ ॥

गुप्तरूपेण वर्षं ते निर्विघ्ना अवसंस्ततः ।  
पश्चात् प्राकट्यमास्थाय सस्त्रीकाः पाण्डवा ययुः ॥ ५८ ॥

हत्वा दुर्योधनं वीराः ससैन्यं कर्णसंयुतम् ।  
राज्यं प्राप्याऽभजंस्ते तं गणेशं सर्वनायकम् ॥ ५९ ॥

एवं युधिष्ठिरेणैवाराधितः स महोदरः ।  
मोहशून्यस्वभावेन योगिना शान्तिधारिणा ॥ ६० ॥

पूर्णानन्दावतारो महोदरान्तर्गतः स्मृतः ।  
एवं नानावतारैश्च कुरुते क्रीडनं स्वयम् ॥ ६१ ॥

तेषां कथयितुं पुण्यं चरित्रं न प्रशक्यते ।  
वर्षाणामयुतैर्दक्ष मया केनापि निश्चितम् ॥ ६२ ॥

इदं युधिष्ठिरस्यैव चरित्रं पापनाशनम् ।  
शृण्वते पठते वाऽपि तस्मै सर्वार्थदं भवेत् ॥ ६३ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेतृतीये खण्डे महोदरचरिते युधिष्ठिरचरितं नाम पञ्चाशत्तमोऽध्यायः ॥

[[१११]]

