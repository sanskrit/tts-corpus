+++
title = "३३ कृतवीर्यव्रतप्राप्तिवर्णनम्"

+++
॥ श्रीगणेशाय नमः ॥

मुद्गल उवाच ।  

व्रतं लब्ध्वा पुस्तकं संलिख्य सङ्गृह्य मायया ।  
धनकः कृतवीर्यस्य स्वप्ने सद्यो जगाम ह ॥ १ ॥

धनकं पितरं दृष्ट्वा कृतवीर्यो ननाम तम् ।  
पुत्रं राजा समादायोत्सङ्गे स्वस्य जगाद तम् ॥ २ ॥

धनक उवाच ।  

पुत्र नानाविधा यत्ना विशेषेण कृतास्त्वया ।  
पुत्रार्थमधुनैकं त्वं व्रतं कुरु ममाज्ञया ॥ ३ ॥

तेन पुण्येन पुत्रस्ते भविता नात्र संशयः ।  
ब्रह्मणा कथितं मे यत् पुस्तकं तद् गृहाण ह ॥ ४ ॥

इत्युक्त्वा पुत्रहस्ते तद्दत्वा पुस्तकमादरात् ।  
अन्तर्धानं ययौ राजा जजागार नृपात्मजः ॥ ५ ॥

पुस्तकं हस्तगं दृष्ट्वा विस्मितोऽभूत् प्रहर्षितः ।  
पितरं दुःखितो भूत्वा सस्मार स रुरोद वै ॥ ६ ॥

सपत्नीकस्ततो राजा कृतवीर्यो जगाम ह ।  
स्वपुरं मानितस्तत्र प्रधानादिभिरादरात् ॥ ७ ॥

ततः स ब्राह्मणान् राजा समाकार्य ननाम तान् ।  
पुस्तकं दर्शयामास तस्यार्थं ब्राह्मणा जगुः ॥ ८ ॥

अहो राजन् महाभाग पुस्तके व्रतमुत्तमम् ।  
लिखितं सर्वसङ्कष्टहारकं सर्वदं परम् ॥ ९ ॥

कृष्णपक्षे चतुर्थ्यां वै चन्द्रोदयसमागमे ।  
पूजनीयो विशेषेण गणेशः सिद्धिदायकः ॥ १० ॥

पूजयित्वा गणाधीशं ततोऽर्घ्यं तिथये नृप ।  
गणेशाय च चन्द्राय दातव्यं व्रतकारिणा ॥ ११ ॥

सूर्योदयात् समारभ्य गणेशस्मरणं नृप ।  
कर्तव्यं वर्जयेत्तत्र जलपानादिकं तथा ॥ १२ ॥

चन्द्रायाऽर्घ्यं तथा दत्वा सप्तवारं नृपोत्तम ।  
ब्राह्मणांस्तत आपूज्य सपत्नीकान्नमेत् स तान् ॥ १३ ॥

भोजयेत् परमान्नेन मोदकादिभिरादरात् ।  
पायसेनाऽपि सितया युतेन मधुरेण च ॥ १४ ॥

ततः स्वयं सुहृद्भिश्च भोजनं वै समाचरेत् ।  
दानं दद्यात् स विप्रेभ्यो योषिद्भ्यः कञ्चुकादिकम् ॥ १५ ॥

ततो जागरणं कार्यं गणेशस्तवनेन च ।  
प्रभाते विमले स्नात्वा पूर्ववत् पूजयेद्विभुम् ॥ १६ ॥

गणेशं च ततो विप्रान् भोजयेत् पूर्ववन्नृप ।  
दक्षिणां विपुलां तेभ्यो दापयेत्तान्नमेत्ततः ॥ १७ ॥

मासे मासे प्रकुर्यास्त्वं व्रतं गाणेश्वरं त्विदम् ।  
सर्वसङ्कटहीनः सन्नन्ते स्वानन्दगो भवेः ॥ १८ ॥

अपारमहिमायुक्तं व्रतं प्राप्तं त्वया नृप ।  
त्वदीयसङ्गयोगेन जनेभ्यः सिद्धिदं भवेत् ॥ १९ ॥

न श्रुतं नैव दृष्टं च व्रतं केनाऽपि भूमिप ।  
लोकानामुपकाराय भविष्यति विशेषतः ॥ २० ॥

चतुर्विधं जगत्सर्वं सङ्कष्टकरमुच्यते ।  
तस्माद्बन्धननाशार्थं व्रतं चेदं भविष्यति ॥ २१ ॥

इह भु?क्त्वाऽखिलान् भोगान् दुर्लभान् देवभोग्यकान् ।  
अन्ते मुक्तिमवाप्नोति व्रतस्यास्य प्रभावतः ॥ २२ ॥

एवमुक्त्वा द्विजाः सर्वे गताः स्वस्वाश्रमे तदा ।  
कृतवीर्यस्तथा राजा चकार व्रतमुत्तमम् ॥ २३ ॥

सूत उवाच ।  

मुद्गलस्य वचः श्रुत्वा हृष्टरोमा प्रजापतिः ।  
जगाद तं पुर्नवाक्यं संशयच्छेदनाय सः ॥ २४ ॥

दक्ष उवाच ।  

कृतवीर्यात् समारभ्य व्रतं भूम्यां समागतम् ।  
महामुने भीमनाम्नाऽन्त्यजेनैव कृतं कथम् ॥ २५ ॥

चतुर्थीव्रतपुण्येन स एव कृतवीर्यकः ।  
बभूव वर्णितं विप्र त्वया संशयदायकम् ॥ २६ ॥

[[७४]]

अतः संशयनाशार्थं वद मुद्गल मे वचः ।  
सर्वज्ञस्त्वं न सन्देहः साक्षाद्योगीश्वरो महान् ॥ २७ ॥

मुद्गल उवाच ।  

प्रजापते शृणु ह्यत्र वचनं मे महामते ।  
येन ते संशयो नाशं गमिष्यति न संशयः ॥ २८ ॥

व्रतं गाणेश्वरं दक्ष चतुर्थीसञ्ज्ञकं परम् ।  
सङ्कष्टहरणं प्रोक्तं तज्जानीहि पुरातनम् ॥ २९ ॥

पृथिव्यां स्वर्गलोके तत् पाताले सर्वसम्मतम् ।  
चतुर्थी च समुत्पन्ना तदारभ्य प्रतिष्ठितम् ॥ ३० ॥

जनास्तन्नैव जानन्ति पृथिव्यां कुत्रचित् प्रभो ।  
कृतवीर्याच्च सर्वत्र प्रकाशमगमद्व्रतम् ॥ ३१ ॥

एत्तते सर्वमाख्यातं शृणु तस्य कथानकम् ।  
कृतवीर्यस्य भूपस्य पुण्यदं शृण्वते भवेत् ॥ ३२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेतृतीये खण्डे महोदरचरिते कृतवीर्यव्रतप्राप्तिवर्णनं नाम त्रयस्त्रिंशोऽध्यायः ॥
