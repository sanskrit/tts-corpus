+++
title = "४६ ब्रह्मयज्ञवर्णनम्"

+++
॥ श्रीगणेशाय नमः ॥

युधिष्ठिर उवाच ।  

कृष्ण कृष्ण महाभाग वद दैत्यस्य चेष्टितम् ।  
पूर्णानन्दः कथं दैत्यं जघान कौतुकं महत् ॥ १ ॥

चराचराद्भयं तस्य नास्ति नारायण प्रभो ।  
अत आश्चर्यभूतं वै चरित्रं मे प्रभासते ॥ २ ॥

मुद्गल उवाच ।  

युधिष्ठिरवचः श्रुत्वा कृष्णस्तं प्रत्युवाच यत् ।  
तदेव शृणु दक्ष त्वं चेष्टितं गणपस्य च ॥ ३ ॥

श्रीकृष्ण उवाच ।  

पुत्रो बभूव दैत्यस्य ज्ञानारेः सर्वसम्मतः ।  
एकादशदिने तत्र ब्राह्मणा प्रययुर्गृहम् ॥ ४ ॥

सुबोध इति नाम्ना तं चक्रुर्दैत्येशसत्तमाः ।  
द्विजेरिता द्विजेभ्यस्ते ददुर्दानानि हर्षिताः ॥ ५ ॥

स तु ज्ञानसमायुक्तो गाणेशो दैत्यजो नृपः ।  
बालभावेऽपि विघ्नेशं चिन्तयामास सर्वदा ॥ ६ ॥

स्तनपानादिकं बालः सस्मार न कदाचन ।  
माता तस्मै यदा स्मृत्वा स्तनपानं ददौ पपौ ॥ ७ ॥

एवं सोऽपि स्वमातृस्थः स्तनपानं चकार ह ।  
सदा ध्यानसमायुक्तः सस्मार गणपं हृदि ॥ ८ ॥

ततः पञ्च तथा सप्त मासास्तस्य गता विभो ।  
वयसः स तदा चक्रे क्रीडनं शृणु तत्प्रभो ॥ ९ ॥

धूलिमध्ये स्वहस्तेन चकार गणपाकृतिम् ।  
चिक्षेप तत्र धूलिं पूजोपचारककारणात् ॥ १० ॥

त्रिकालपूजनं तत्र चकार नियमेन सः ।  
ध्यानयुक्तेन विघ्नेशमभजच्च ततः परम् ॥ ११ ॥

एकदा भोजनार्थं च संस्थितो दैत्यनायकः ।  
ज्ञानारिस्तं ददर्शैव क्रीडन्तं बालभावतः ॥ १२ ॥

गणेशाकारमूर्तिं वै भूमिमध्ये चकार सः ।  
पूजयामास तां पुत्रस्ततो धूल्युपचारकैः ॥ १३ ॥

ततोऽतिकुपितः पत्नीमूचिवान् विस्मयान्वितः ।  
पितुर्मम निहन्तारं भजतेऽयं तवात्मजः ॥ १४ ॥

अधुना निश्चयाभावान्न सुतं हन्मि ते प्रिये ।  
सावधानमना भूत्वा चेष्टाहीनं सुतं कुरु ॥ १५ ॥

पितृहन्तारमेवायं करोति तनयो यतः ।  
पुनर्दृष्टो मया चेत्तं हनिष्यामि सुतं प्रिये ॥ १६ ॥

सा तथेति तमुच्चार्य स्थिता विनयसंयुता ।  
पतिव्रता महाभागा पतिवाक्यपराऽभवत् ॥ १७ ॥

भर्तुर्गमनकाले सा संयता पुत्रमाददे ।  
लालयामास तं तत्र न पश्यति यथा नृपः ॥ १८ ॥

ततः सुबोधनामाऽसौ वर्षादूर्ध्वं वयःस्थितः ।  
चकार भाषणं तत्र वाचाऽस्पष्टस्वरूपया ॥ १९ ॥

नमो हेरम्ब विघ्नेश गणेशाय महोदर ।  
लम्बोदराय विकटाय नमो ढुण्ढये नमः ॥ २० ॥

इत्यादिभावयुक्तश्च सस्मार गणपं सदा ।  
अनन्यमनसा धर्म तथा पूजापरायणः ॥ २१ ॥

माताऽऽगृह्य ततः स्नेहवशात्पुत्रं युधिष्ठिर ।  
भर्त्रा गमनकाले सा दूरं चक्रे सखीजनैः ॥ २२ ॥

यत्नमास्थाय सा देवी पुत्रं नित्यं ररक्ष ह ।  
कदाचित् सा स्वपतिनाऽऽज्ञप्ता पुत्रं नयस्व च ॥ २३ ॥

निद्रितोऽयं सुतः स्वामिन्नेवं प्रोच्य महासती ।  
कालातिक्रमणं चक्रे दुःखयुक्ता युधिष्ठिर ॥ २४ ॥

पञ्चमे व्रतबन्धं च ज्ञानारिस्तस्य हर्षितः ।  
चकार स सुतस्तत्र गणेशं मनसा स्मरन् ॥ २५ ॥

कर्मभङ्गभयात् सोऽपि पूजां चक्रे सुमानसीम् ।  
ततः कर्मसमाप्तौ वै ननाम सकलान्नृप ॥ २६ ॥

[[१००]]

ततो गुरुकुले राज्ञा स्थापितोऽभूत् सुबोधकः ।  
तत्र दैत्यसुताः सर्वे नानारूपाः स्थिता बभुः ॥ २७ ॥

शुक्रशिष्या महाभागाः तान् सर्वान् यत्नतः सदा ।  
विद्यां तां शिक्षयामासुरासुरीं देवमोहिनीम् ॥ २८ ॥

तत्राऽयं राजपुत्रश्च गुरुभिर्मानितो भृशम् ।  
अतिष्ठद्विघ्नराजं स संस्मरन् भक्तिलालसः ॥ २९ ॥

विद्यां शिक्षयितुं राजपुत्रो गुरुभिरासुरीम् ।  
सम्मानितश्च तान् सोऽपि नमस्कृत्य स्थितोऽभवत् ॥ ३० ॥

गुरुभिः कथितं यच्च श्रुत्वा विस्मितमानसः ।  
उवाच तान् महाबुद्धिः सुबोधो विषयात्मकान् ॥ ३१ ॥

सुबोध उवाच ।  

ब्राह्मणा ब्रह्मनिष्ठाश्च सदा योगपरायणाः ।  
गाणपत्या विशेषेण भजन्ते गणनायकम् ॥ ३२ ॥

भेदाभेदादिभिर्हीने गणेशार्थे विचक्षणाः ।  
मोहदामासुरीं विद्यां त्यक्त्वा वन्द्या भवन्त्यतः ॥ ३३ ॥

भवन्तो ज्ञानशीलाश्च किं मां वदथ विप्रपाः ।  
गणेशं सर्वपूज्यं वै त्यक्त्वा मोहप्रदं परम् ॥ ३४ ॥

यदा स्वधर्मनिष्ठाश्चेद्ब्राह्मणा वचनं तदा ।  
तेषां ग्राह्यं न सन्देहो नान्यथा मोहकं कदा ॥ ३५ ॥

गुणयुक्तविहीनाश्चेद्ब्राह्मणा मानवैः सदा ।  
वन्दनीया न सन्देहः पूज्या सर्वत्र सम्मताः ॥ ३६ ॥

अतोऽहं ब्राह्मणान् सर्वान्नमामि वचनं तथा ।  
हितं चेत्तद् ग्रहीष्यामि नान्यथा गुरवः कदा ॥ ३७ ॥

श्रीकृष्ण उवाच ।  

सुबोधस्य वचः श्रुत्वा विस्मितास्ते महर्षयः ।  
ऊचुस्ते दैत्यपुत्रं वै शृणु धर्मं सुखप्रदम् ॥ ३८ ॥

दैत्याचार्या ऊचुः ।  
सुबोध त्वं च बालोऽसि योगं वदसि सूत्तमम् ।  
स्वधर्मादि समायुक्तं साक्षाद्योगीश्वरो यथा ॥ ३९ ॥

न त्वया वेदविद्या या शिक्षिता सा महामते ।  
तथाऽपि कथमेतत्ते ज्ञानं प्राप्तं वदस्व भोः ॥ ४० ॥

सुबोध उवाच ।  

माता गर्भवती मे गता पितृर्गृह एकदा ।  
तत्राऽऽययौ महाभागः शुकः सर्वार्थकोविदः ॥ ४१ ॥

तं प्रणम्य स योगीशं प्रह्लादो हर्षसंयुतः ।  
सम्पूज्य तं महात्मानं पप्रच्छ विनयान्वितः ॥ ४२ ॥

प्रल्हाद उवाच ।  

व्यासपुत्र महायोगिन् शुक साक्षाच्छिवः स्वयम् ।  
त्वं जातोऽसि न सन्देहो योगीन्द्राणां गुरोर्गुरुः ॥ ४३ ॥

पूर्वपुण्यबलेनैव प्राप्तं ते दर्शनं महत् ।  
अतस्त्वां परिपृच्छामि वद त्वं करुणानिधे ॥ ४४ ॥

सर्वमान्यं च सर्वेषां योगशान्तिप्रदं भवेत् ।  
नानामतविमोहस्य च्छेदकं वद विस्तरात् ॥ ४५ ॥

सुबोध उवाच ।  

प्रह्लादस्य वचो रम्यं श्रुत्वा योगीन्द्रसत्तमः ।  
जगाद तं महाभागं योगशान्तिपरायणम् ॥ ४६ ॥

श्रीशुक उवाच ।  

प्रह्लाद त्वं महाभागाऽसि सुज्ञो योगधारकः ।  
अतस्त्वां हि विशेषेण वदामि हितकारकम् ॥ ४७ ॥

सर्वमान्यं तथा राजन् सर्वेभ्यः शान्तिदायकम् ।  
नानामतेषु सेव्यं यत् कथयामि सविस्तरम् ॥ ४८ ॥

एकदा नैमिषारण्ये समाजग्मुर्महर्षयः ।  
ब्रह्माण्डस्था महाभागा ब्रह्मयज्ञस्य कारणात् ॥ ४९ ॥

यत्र योगमयी गाथा वर्तते दानवोत्तम ।  
वेदेषु स ब्रह्मयज्ञ इत्युक्तो वेदवादिभिः ॥ ५० ॥

[[१०१]]

मरीचिः कश्यपश्चैव कण्वोऽत्रिः पुलहः क्रतुः ।  
विश्वामित्रो महातेजा याज्ञवल्क्यस्तथाऽऽरुणिः ॥ ५१ ॥

अष्टावक्रो वसिष्ठश्च भरद्वाजः पराशरः ।  
व्यासः परशुरामः श्वेतकेतुर्मुद्गलो मुनिः ॥ ५२ ॥

अगस्त्यो हनुमांश्चैव राक्षसश्च विभीषणः ।  
अश्वत्थामा गृत्समदः कृपश्चैव प्रतापवान् ॥ ५३ ॥

मार्कण्डेयो मृकण्डश्च बकदाल्भ्यस्तथा विभो ।  
नारदः कपिलो रैभ्यः कर्दमश्च महायशाः ॥ ५४ ॥

एको द्वितस्त्रितश्चैव देवलो ह्यसितस्तथा ।  
पुलस्त्यश्च भृगुश्चैव च्यवनो गौतमो मुनिः ॥ ५५ ॥

अङ्गिरा वै दीर्घतमा उतथ्यो गालवस्तथा ।  
दधीचिरुशना जीवो जमदग्निर्महामुनिः ॥ ५६ ॥

वैशम्पायन एवं वै शौनकः शुनकः प्रभो ।  
वामदेवः सुमन्तुश्च पैलः शाकलको मुनिः ॥ ५७ ॥

जैमिनिर्धौम्यकाद्याश्च स शिष्यास्तत्र ते ययुः ।  
अन्ये नाना मुनिवरा हर्षयुक्ता ययुः किल ॥ ५८ ॥

दत्तात्रेयश्च दुर्वासा निदाघो भरतो जडः ।  
सनातनः सनन्दः सनत्कुमारक आययुः ॥ ५९ ॥

अहं रिभूश्च सनक इत्याद्या बहवोऽपरे ।  
अवधूता योगिनश्च जग्मुर्यज्ञस्य दर्शनात् ॥ ६० ॥

इन्द्रो ब्रह्मा तथा विष्णुः शङ्करो भानुरेव च ।  
सस्त्रीका देवराजाश्च देवा अन्ये समाययुः ॥ ६१ ॥

शेषो वासुकिनागश्च कम्बलोऽश्वतरस्तथा ।  
तक्षकाद्या महाभागा नागास्तत्र समाययुः ॥ ६२ ॥

गन्धर्वाश्चारणाश्चैव सिद्धाः साध्यगणास्तथा ।  
आदित्या वसवो यक्षा आययुश्चाप्सरोवराः ॥ ६३ ॥

कर्मनिष्ठास्तपोनिष्ठा ज्ञाननिष्ठाश्च योगिनः ।  
नानादेवरताः सर्वे आययुस्तत्र मानद ॥ ६४ ॥

प्रह्लाद ब्रह्मयज्ञस्य दर्शनार्थं विशेषतः ।  
तत्रैव निश्चये सक्ताः सर्वमान्येऽभवञ्जनाः ॥ ६५ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेतृतीये खण्डे महोदरचरिते ब्रह्मयज्ञवर्णनं नाम षट्चत्वारिंशोऽध्यायः ॥
