+++
title = "४९ सुबोधभक्तिवर्णनम्"

+++
॥ श्रीगणेशाय नमः ॥

श्रीकृष्ण उवाच ।  

काव्यशिष्या गतास्तत्र यत्र दैत्याधिपोऽभवत् ।  
सभासनस्थमूचुस्तं दृष्ट्वा भयसमन्विताः ॥ १ ॥

शुक्रशिष्या ऊचुः ।  
ज्ञानारे शृणु वाक्यं नो दारुणं विपरीतगम् ।  
पुत्रस्तेऽभून् मदोत्सिक्तः सर्वदाऽस्मानुपेक्षते ॥ २ ॥

उल्लङ्घ्य सर्वमस्माभिः कथितं जातिदूषणम् ।  
करोति स्वमतेनायमन्यान् सम्बोधयंस्तथा ॥ ३ ॥

पितृहन्तारमत्यन्तं सदा स्मरति भक्तितः ।  
तिरस्कृत्य महाराज त्वामस्मान्नात्र संशयः ॥ ४ ॥

अतः कथयितुं याताः शिक्षयस्व स्वपुत्रकम् ।  
वयं शिक्षयितुं शक्ता नाविनीतं महामते ॥ ५ ॥

श्रीकृष्ण उवाच ।  

तेषां वचनमाकर्ण्य क्षोभितो दैत्यनायकः ।  
प्रेषयामास दूतं स पुत्रमानेतुमन्तिके ॥ ६ ॥

दूतेनागतमेवं तं पुत्रं दृष्ट्वा महासुरः ।  
उवाच कृतवन्तं तं प्रणामं क्रोधसंयुतः ॥ ७ ॥

ज्ञानारिरुवाच ।  
किं तिरस्कृत्य रे वत्स गुरून् स्मरसि तद्वद ।  
हितं ते हृदये किं च वर्तते कुलपांसन ॥ ८ ॥

पितुर्वचनमाकर्ण्य क्रोधयुक्तः सुबोधकः ।  
उवाच पितरं भ्रान्तं मायया गणपस्य सः ॥ ९ ॥

सुबोध उवाच ।  

सर्वेषां कुलदेवं च सर्वेषां हितकारकम् ।  
भुक्तिमुक्तिप्रदं तात भजामि गणनायकम् ॥ १० ॥

ब्रह्मविष्ण्वादिभिर्देवैः कश्यपादिमुनीश्वरैः ।  
पूजितं कुलवृद्ध्यर्थं योगशान्त्यर्थमादरात् ॥ ११ ॥

कश्यपात् वयमुत्पन्ना देवा दैत्यास्तथा नराः ।  
जन्तवो विविधाश्चैव तेषां स्वामी तथाऽभवत् ॥ १२ ॥

भजामि गणनाथं वै अतोऽहं सर्वभावतः ।  
तमनादृत्य दैत्येश न सिद्धिं लभते पुमान् ॥ १३ ॥

तस्य तद्वचनं श्रुत्वा क्रोधयुक्तो महासुरः ।  
जगाद तं धर्मराजमुखादनलमुद्वमन् ॥ १४ ॥

ज्ञानारिरुवाच ।  
अस्माकं शत्रवो देवा दैत्यानां नात्र संशयः ।  
सुरासुराश्च वेदेषु प्रोक्ताः पश्य सुदुर्मते ॥ १५ ॥

तत्राप्ययं पितुर्हन्ता मम तं भजसे मुधा ।  
बालभावे मया ज्ञातं चेष्टितं ते रिपुश्रितम् ॥ १६ ॥

[[१०७]]

बालं मत्वा न दुष्ट त्वां हतवान् कृपया शठ ।  
अधुना तादृशं मत्वा न मुञ्चामि कदाचन ॥ १७ ॥

त्यज शत्रुं महामूर्ख नोचेद्धन्म्यधुना किल ।  
एवमुक्त्वा खङ्गहस्तो दुद्राव स्वसुतं नृप ॥ १८ ॥

ततस्तं दैत्यराजं स उवाच तनयो वचः ।  
किं धर्षयसि मां तात भ्रान्तिभावेन मोहितः ॥ १९ ॥

सर्वसत्ताधरः प्रोक्तो वेदेषु गणनायकः ।  
तस्य सत्तां परित्यज्य किं मां हंसि त्वमेव च ॥ २० ॥

सुरासुरमयः साक्षाद्गणेशो नात्र संशयः ।  
उद्धतं हन्ति वेगेन नानारूपधरः प्रभुः ॥ २१ ॥

ब्रुवन्तं स्वसुतं दृष्ट्वा भयहीनं युधिष्ठिर ।  
क्रोधयुक्तः स्वयं तत्र संस्थितो दैत्यनायकः ॥ २२ ॥

दूतानाज्ञापयामास शस्त्रास्त्रैः स्वसुतस्य सः ।  
वधार्थं ते दैत्यगणाः क्रोधयुक्ता बभूविरे ॥ २३ ॥

नानानादयुताः सर्वे नग्नशस्त्रधरा ययुः ।  
हन्तुं तं तानथो दृष्ट्वा सुबोधो निर्भयो बभौ ॥ २४ ॥

गणेशभजने सक्तो बभूव न चचाल ह ।  
देहप्रारब्धभावेन भवेत्तन् मे गजानन ॥ २५ ॥

विघ्नेश हेरम्ब जयाखिलेश स्वानन्दवासिन् जय वक्रतुण्ड ।  
नाथोऽसि सर्वत्र जगत् सुढुण्ढे लम्बोदर ब्रह्मसुते नमो वै ॥ २६ ॥

इत्याद्यैर्विविधैर्वाक्यैर्गणेशमभजत् सुतः ।  
तं तथा क्रोधसंयुक्ता जघ्रुर्दैत्या महाबलाः ॥ २७ ॥

नानाशस्त्रनिपातैस्तेऽस्त्रैः सर्वत्र युधिष्ठिर ।  
गणेशस्तस्य देहस्थो निष्फलांस्तांश्चकार ह ॥ २८ ॥

क्रोधानलेन सर्वान् स दाहयामास विघ्नपः ।  
ततः पलायनं चक्रुर्दैत्याः प्राणपरीप्सया ॥ २९ ॥

तत् दृष्ट्वा परमाश्चर्यं ज्ञानारिः क्रोधमूर्च्छितः ।  
श्रेष्ठानाज्ञापयामास वधाय स्वसुतस्य वै ॥ ३० ॥

चतुरङ्गबलैर्युक्ता दैत्येशास्तं समाययुः ।  
अमोघास्त्रैः सुबोधं ते जघ्नुः परमदारुणाः ॥ ३१ ॥

गणेशभक्तिं तां सोऽपि चक्रे वै निर्भयो दृढाम् ।  
जय देवेश विघ्नेश महोदर नमोऽस्तु ते ॥ ३२ ॥

तस्य देहान् महानग्निः शस्त्रघातच्छलेन सः ।  
समुत्पन्नः प्रजज्वाल दैत्येशान् क्षणमात्रतः ॥ ३३ ॥

ते मेघास्त्राणि ससृजुस्तैर्न शान्तो बभूव ह ।  
ददाह सकलांस्तत्र प्रलयाग्निसमश्च तान् ॥ ३४ ॥

मृताः सर्वे सुराणां वै नायकास्तत्र भूमिप ।  
ज्ञानारिः परमाश्चर्ययुक्तोऽभूत् खेदसंयुतः ॥ ३५ ॥

प्रधानैः स विचार्यैवं पुत्रं तत्याज तत्क्षणात् ।  
शुक्रं तपसि तिष्ठन्तं ज्ञात्वा क्रोधं नियम्य च ॥ ३६ ॥

मेधावी स यदा शुक्र आगमिष्यति वै गृहे ।  
तदा तेन समायुक्ता हनिष्यामः सुबोधकम् ॥ ३७ ॥

एवं निश्चितसङ्कल्पाः स्थितास्ते दैत्यनायकाः ।  
ज्ञानारिः स तथा चक्रे हृदयेन विदूयता ॥ ३८ ॥

सुबोधो गणपं तत्राऽभजत् सोऽनन्यमानसः ।  
निर्भयो दानवान् सर्वान् तृणीकृत्य विशेषतः ॥ ३९ ॥

ततस्तेन सुबोधेन दैत्यपुत्रा युधिष्ठिर ।  
शिक्षिताः प्रत्ययं दृष्ट्वा तथा गणपमाभजन् ॥ ४० ॥

सत्यं गणेशमाहात्म्यं महत्तन्नात्र संशयः ।  
सन्दृश्य दैत्यभूपाला मृताः कक्षवदप्यहो ॥ ४१ ॥

एवं विचार्य सर्वत्र बाला विघ्नेशमादरात् ।  

[[१०८]]


अभजन् सर्वभावेन तिरस्कृत्य गुरोः सुतान् ॥ ४२ ॥

यत्र तत्र गणेशस्य कीर्तनं ह्यर्चनादिकम् ।  
अकुर्वन् दैत्यपुत्रास्ते सुबुधेन समन्विताः ॥ ४३ ॥

नमो नमो विघ्नपते गणेश सदा स्वसंवेद्यपुरे निवासिन् ।  
अनादिमध्यान्तविहीनकाय सुशान्तिदात्रे जय सर्वपूज्य ॥ ४४ ॥

एवं दृष्ट्वा स सर्वत्र ज्ञानारिः क्रोधमादधे ।  
सहने न समर्थोऽभून् मतिं चक्रे वधाय वै ॥ ४५ ॥

हनिष्यामि सुतं दुष्टं वरयुक्तप्रभावतः ।  
न मे मृत्युर्भवेन्नूनमिति व्यवसितोऽभवत् ॥ ४६ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेतृतीये खण्डे महोदरचरिते सुबोधभक्तिवर्णनं नामैकोनपञ्चाशत्तमोऽध्यायः ॥
