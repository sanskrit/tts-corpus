+++
title = "५१ श्रवणफलवर्णन"

+++
॥ श्रीगणेशाय नमः ॥

मुद्गल उवाच ।  

महोदरस्य क्षेत्रं यद्दक्षिणस्यां दिशि स्थितम् ।  
देवैश्च मुनिभिस्तत्र स्थापितो गणनायकः ॥ १ ॥

दशयोजनविस्तारस्तस्य क्षेत्रस्य मानद ।  
महोदरश्च तन्मध्ये चतुरस्रे स्थितोऽभवत् ॥ २ ॥

स्वस्वखण्डेषु सर्वत्र द्वीपेषु मुनिभिः पुरा ।  
स्थापितो दक्षिणस्यां स दिशि ब्रह्ममयः प्रभुः ॥ ३ ॥

तत्र देवादयः सर्वे ऋषयो योगिनस्तथा ।  
तीर्थानि क्षेत्रमुख्यानि संस्थितानि भवन्ति च ॥ ४ ॥

समुद्रे स्नानकर्तारः स्वस्वतीर्थेषु नित्यदा ।  
गणेशानं भजन्तस्ते परस्परहिते रताः ॥ ५ ॥

नानारूपाणि ते सर्वे महोदर कृतानि च ।  
चेष्टितानि स्मरन्तो वै हृष्टरोमाण आभवन् ॥ ६ ॥

सिद्धिबुद्धियुतं तं ते मूषकं पुरतः स्थितम् ।  
दूर्वादिभिः पूजयन्ति विशेषेण प्रजापते ॥ ७ ॥

भाद्रशुक्लचतुर्थीजस्तत्र मुख्यो महोत्सवः ।  
वर्षमध्ये वै भवति भक्ता यात्रां प्रकुर्वते ॥ ८ ॥

ततो महोदरस्यैव दर्शनेन हृदीप्सितम् ।  
लभते मानवः सर्वं स्मरणेन तथा विभोः ॥ ९ ॥

क्षेत्रे मरणतो दक्ष ब्रह्मभूतो भवेन्नरः ।  
अष्टौ विनायकाः प्रोक्तास्तेषां क्षेत्राणि सर्वदा ॥ १० ॥

ब्रह्मभूतमयान्येव तेषु सर्वे शिवादयः ।  
संस्थिता भक्तिकार्यार्थं ज्ञातव्यं विबुधैः सदा ॥ ११ ॥

त्रैलोक्ये श्रेष्ठरूपा ये शेषादय उदाहृताः ।  
ते सर्वे निवसन्त्यत्र क्षेत्रेष्वष्टसु निश्चितम् ॥ १२ ॥

तत्र गाणेशतीर्थं महोदरस्य च हर्षदम् ।  
स्नानेनात्रकृतेनैव पुमान् सर्वार्थसिद्धिभाक् ॥ १३ ॥

विष्ण्वादिषु तथाऽन्येषु तीर्थेषु च विशेषतः ।  
गणेशक्षेत्रगेष्वेव स्नानमात्रेण देहिनाम् ॥ १४ ॥

तत्त?त् पदप्रदानि स्युस्तेषामन्ते प्रजापते ।  
ब्रह्मभूता भविष्यन्ति स्वानन्दे वासकारिणः ॥ १५ ॥

अन्यदेवस्य भक्ता ये क्षेत्रे गाणेशके मृताः ।  
तस्य देवस्य लोके ते गमिष्यन्ति न संशयः ॥ १६ ॥

महालये त्रयो देवा लयं गच्छन्ति चेत् प्रभो ।  
तदा ते निजलोके वै गमिष्यन्ति सुखप्रदे ॥ १७ ॥

क्षेत्रे मरणसंस्काराद्ब्रह्मभूता भवन्ति च ।  
अतो नरेण तद्भक्त्या गाणेशं सेव्यमादरात् ॥ १८ ॥

यत्र कुत्र स्थिता भक्ता ये भजन्ति महोदरम् ।  
ते सर्वे ब्रह्मभूता वै ज्ञातव्याः पावना नृणाम् ॥ १९ ॥

कुर्वन्ति ये शिवादीनां भजनं जन्मजन्मसु ।  
तेन संस्कारयोगेन गाणेशास्ते भवन्ति वै ॥ २० ॥

गाणेशान्न परं ब्रह्म कथितं सर्वसम्मतम् ।  
अतो गणेशभक्ता ये ब्रह्मभूताश्च ते मताः ॥ २१ ॥

इदं महोदराख्यानं कथितं ते प्रजापते ।  
सर्वसिद्धिप्रदं पूर्णं समासेन यथामति ॥ २२ ॥

शृणुयाद्यो नरो भत्तया श्रावयेद्वा पठेद्यदि ।  
अन्ते स ब्रह्मभूतश्च भविता नात्र संशयः ॥ २३ ॥

अनेन न समं किञ्चित् त्रिषु लोकेषु विद्यते ।  
सर्वदं मानवादीनां ब्रह्मादीनां च योगिनाम् ॥ २४ ॥

व्रतानि विधिवन्नाना कुरुते मानवोत्तमः ।  
अस्य श्रवणमात्रेण तत् फलं लभते प्रभो ॥ २५ ॥

नानातीर्थेषु यः स्नायात्तर्पयेद्देवतादिकान् ।  
यथाशास्त्रं फलं तस्य तदस्य श्रवणाल्लभेत् ॥ २६ ॥

[[११२]]

क्षेत्रेषु भक्तिसंयुक्तो नरो वासं करोति यः ।  
विधिवद्धर्मशीलज्ञस्तत् फलं श्रवणाल्लभेत् ॥ २७ ॥

यज्ञैर्नानाविधैर्देक्ष दृष्ट्वा देवान् यथार्थतः ।  
यत्फलं लभते मर्त्यस्तदस्य श्रवणात् फलम् ॥ २८ ॥

इष्टापूर्तादिकं सर्वं यः करोति नरोत्तमः ।  
अस्य श्रवणतः सद्यस्तत्फलं लभते पुमान् ॥ २९ ॥

बहुनाऽत्र किमुक्तेन ब्रह्मभूयप्रदं भवेत् ।  
श्रवणेन न सन्देहो धर्मकामार्थमोक्षदम् ॥ ३० ॥

पुत्रपौत्रादिकं सर्वं धनं धान्यं विशेषतः ।  
राज्यमश्वादिकं सर्वं लभते श्रवणेन च ॥ ३१ ॥

महोदरस्य माहात्म्यं गृहे संलिखितं भवेत् ।  
न तत्र राक्षसादिभ्यश्चोराग्न्याद्याद्भयं भवेत् ॥ ३२ ॥

ग्रहरोगादिका पीडा पूजनेन च नश्यति ।  
पुस्तकस्यास्य भो दक्ष नात्र कार्या विचारणा ॥ ३३ ॥

इच्छन्ति जन्तवो यद्यदस्य श्रवणकारकाः ।  
तत्तन् महोदरः सुप्रीतो ददाति प्रतापवान् ॥ ३४ ॥

वाचकं परितोष्यैव लभते तत्क्षणात् फलम् ।  
गणेशसन्निधाने च श्रवणेन न संशयः ॥ ३५ ॥

पतिता उद्धरिष्यन्ति श्रवणेनास्य निश्चितम् ।  
किं पुर्नभावसंयुक्ता ब्रह्मभूता भवन्ति चेत् ॥ ३६ ॥

नानेन सदृशं कुत्र वर्तते ब्रह्मगोलके ।  
साक्षाद्योगपतिर्यत्र वर्ण्यते स महोदरः ॥ ३७ ॥

इति ते कथितं सर्वं सङ्क्षेपेण मया प्रभो ।  
महोदरस्य माहात्म्यं श्रोतुमिच्छसि किं पुनः ॥ ३८ ॥

सूत उवाच ।  

एवमुक्त्वा महायोगी मुद्गलो विरराम ह ।  
तदेतत् कथितं सर्वं मया ते नात्र संशयः ॥ ३९ ॥

सर्वमान्यं विशेषेण मतमान्यं महामते ।  
वेदादीनां तथा सारं ज्ञातव्यं ब्राह्मणा इदम् ॥ ४० ॥

नानाशास्त्रपुराणानि मन्थयित्वा महामुनिः ।  
व्यासः सङ्कथयामास मह्यं ब्रह्मप्रदं प्रभुः ॥ ४१ ॥

न गणेशात् परं ब्रह्म न गणेशात् परं तपः ।  
न गणेशात् परं कर्म ज्ञानं न गणपात्परम् ॥ ४२ ॥

त्यक्त्वा गणेशमेकं यो नरः कर्मपरायणः ।  
ब्रह्मज्ञानादिकं सर्वं साधयेच्चेत् सुनिष्फलम् ॥ ४३ ॥

सिद्धेः पतिं परित्यज्य सिद्धिमिच्छति शाश्वतीम् ।  
फलहीनः स्वभावेन नारकी जायते नरः ॥ ४४ ॥

बुद्धेः पतिं परित्यज्य स्थिरबुद्धिं य इच्छति ।  
न योगं लभते सोऽपि भस्मनि प्रहुतं यथा ॥ ४५ ॥

सर्वपूज्योऽयमेकश्च सर्वादिः सर्वभावनः ।  
तं भजध्वं विशेषेण द्विजा वेदादिसम्मतम् ॥ ४६ ॥

कथितं सर्वसारं ते महोदरकथानकम् ।  
किं श्रोतुमिच्छसि प्राज्ञ वद शौनक ते नमः ॥ ४७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेतृतीये खण्डे महोदरचरिते श्रवणफलवर्णन नामैकपञ्चाशत्तमोऽध्यायः ॥

॥ इति तृतीयः खण्डः समाप्तः ॥

॥ इति श्रीमुद्गलपुराणे तृतीयः खण्डः समाप्तः ॥