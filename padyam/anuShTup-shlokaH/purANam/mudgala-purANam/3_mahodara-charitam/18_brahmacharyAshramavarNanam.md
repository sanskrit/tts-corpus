+++
title = "१८ ब्रह्मचर्याश्रमवर्णनम्"

+++
॥ श्रीगणेशाय नमः ॥

नरनारायणावूचतुः ।  
वर्णाश्रमाश्च चत्वारस्ताञ्छृणुष्व महामुने ।  
ब्राह्मणः क्षत्रियो वैश्यः शूद्रो वर्णाः प्रकीर्तिताः ॥ १ ॥

ब्रह्मचर्यं च गार्हस्थ्यं वानप्रस्थ्यं तथैव च ।  
प्रोक्ता वेदेषु सन्न्यास आश्रमा वेदवादिभिः ॥ २ ॥

ब्राह्मणानां क्रमेणैते मताश्चत्वार आश्रमाः ।  
क्षत्रियाणां च वैश्यानां सन्न्यासो न प्रविद्यते ॥ ३ ॥

गार्हस्थ्यमेव शूद्राणामाश्रमः परिकीर्तितः ।  
अन्त्यजानां तदेवापि ज्ञातव्यं विबुधैः सदा ॥ ४ ॥

ब्राह्मणश्च समुत्पन्नो बालभावपरायणः ।  
पञ्चमे सप्तमे चैवाऽष्टमे मौञ्जीं समाचरेत् ॥ ५ ॥

कृतोपवीतको विप्रः प्रगच्छेद्गुरुसन्निधौ ।  
तत्र वेदादिकं सर्वमभ्यसेद् विनयान्वितः ॥ ६ ॥

तत्रैव ब्रह्मचर्यान्तं ब्राह्मणः प्रसमाचरेत् ।  
सायं प्रातश्चरेद्भिक्षां गायत्रीमभ्यसेत्ततः ॥ ७ ॥

प्रातःकाले ब्रह्मरूपां मध्याह्ने रुद्ररूपिणीम् ।  
गायत्रीं विष्णुरूपां तां ध्यायेत् सायाह्न आदरात् ॥ ८ ॥

भूर्भुवःस्वस्त्रिभिश्चैवाचामेन्नियमसंयुतः ।  
स्वाहान्ताभिर्महातेजाः स्पृशेन्न्यासेषु चेन्द्रियम् ॥ ९ ॥

तर्जन्याद्यङ्गुलीभिश्च तिसृभिः संस्पृशेन् मुखम् ।  
तर्जन्यङ्गुष्ठयोगेन नासिकां संस्पृशेद् बुधः ॥ १० ॥

अङ्गुष्ठानामिकाभ्यां वै तथा चक्षूंषि संस्पृशेत् ।  
कनिष्ठया च कर्णौ वै संस्पृशेन्नात्र संशयः ॥ ११ ॥

अङ्गुष्ठाभ्यां स्पृशेन्नाभिमुरः करतलेन च ।  
सर्वाङ्गुलीभिर्भ्रूमध्यमङ्गुष्ठाग्रेण वै शिखाम् ॥ १२ ॥

सर्वाङ्गुलीभिर्बाहुं स्वं स्पृशेन्न्यासादिकर्मसु ।  
एवमाचमनं प्रोक्तं स्वस्वशाखोक्तनामभिः ॥ १३ ॥

मन्त्रैर्वैदिकसम्भूतैः सन्ध्या कार्या विशेषतः ।  
न्यासांश्च कारयेत्तत्र प्रणवस्य महामुने ॥ १४ ॥

व्याहृतीनां च गायत्र्याः षडङ्गेष्वक्षरोद्भवान् ।  
गायत्रीशिरसो न्यासांस्तत आचमनं चरेत् ॥ १५ ॥

सूर्यश्चेति च मन्त्रेण प्रातःकाले विशेषतः ।  
आपः पुनन्तु मध्याह्ने सायाह्नेऽग्निश्च मन्त्रतः ॥ १६ ॥

ततो मार्जनकं कुर्यान्नवविंशतिसङ्ख्यया ।  
ततोऽर्घ्यदानकं कुर्यादुपस्थानं ततश्चरेत् ॥ १७ ॥

[[३७]]

गायत्र्याः शापमोक्षं वै ततो ध्यानं जपं चरेत् ।  
ब्रह्मचारी शतान्येव पञ्चकालेषु वै पृथक् ॥ १८ ॥

गायत्र्याश्च जपं कुर्याद्वाग्यतो मानसैक्यतः ।  
अष्टोत्तरशतं काले गृहस्थो जपमाचरेत् ॥ १९ ॥

वानप्रस्थश्च काले वै सहस्रं जपमाचरेत् ।  
एवं सन्ध्या त्रिकालेषु ब्राह्मणैः क्रियते सदा ॥ २० ॥

त्रिपदां चैव गायत्रीं जपेदोङ्कारसंयुताम् ।  
तत्र क्रमं प्रवक्ष्यामि शृणु तं मुनिसत्तम ॥ २१ ॥

आदौ प्रणवमुच्चार्य पश्चाद्व्याहृतिरुच्यते ।  
भूर्भुवः स्वरिति प्रोक्ता ततः प्रणव उच्यते ॥ २२ ॥

ततः सा त्रिपदा विप्र गायत्री च ततः पुनः ।  
ओङ्कारो विधिना नित्यं जपः सङ्क्रियते द्विजैः ॥ २३ ॥

सन्न्यासिभिश्च विप्रेन्द्र चतुष्पादा विशेषतः ।  
जप्तव्या सैव गायत्री स्वस्वाश्रमविभागतः ॥ २४ ॥

ब्रह्मचारी स्वगोत्रादिगृहस्थेषु महामुने ।  
भिक्षां चरेद्विधानेन गुरवे तां निवेदयेत् ॥ २५ ॥

भवत् पूर्वं व्रती विप्रो भवन् मध्यं तु क्षत्रियः ।  
भवदन्तं तथा वैश्यः सदा भिक्षार्थमुच्चरेत् ॥ २६ ॥

गृहीता गुरुणा भिक्षा सम्पूर्णा यदि मानद ।  
तदोपवाससंयुक्तो वसेद्वै ब्रह्मचर्यवान् ॥ २७ ॥

स्वल्पा वा परिपूर्णा वा दत्ता भिक्षा महात्मना ।  
गुरुणा तावतीं भुक्त्वा सन्तिष्ठेत्तस्य सन्निधौ ॥ २८ ॥

पालाशदण्डसंयुक्तः सायं प्रातः स वह्निषु ।  
जुहुयात् समिधं चैव नखलोमधरो भवेत् ॥ २९ ॥

गुरुदेवपरं तस्य दैवतं सर्वभावतः ।  
गुरुस्त्रीपुत्रसेवां स गुरुवत्तां समाचरेत् ॥ ३० ॥

एकान्ते गुरुपत्नीभिर्न वसेच्च कदाचन ।  
न स्त्रीभिः सह सम्भाषां स कुर्यात् कार्यहीनकः ॥ ३१ ॥

स्त्रीगानादिकभावान् वै शृणुयान्न सुयन्त्रितः ।  
न शुक्रं सन्त्यजेतापि ब्रह्मचारी विशेषतः ॥ ३२ ॥

स्वप्ने शुक्रं गतं चेद्वै तदा स्नानं समाचरेत् ।  
अष्टोत्तरशतं तत्र गायत्री जप उच्यते ॥ ३३ ॥

गुरुणाऽध्यापितश्चैव कुर्यादध्ययनं मुने ।  
न स्वयं संवदेत् प्राज्ञो गुरुं विद्यापरायणः ॥ ३४ ॥

एवं नानाविधैः प्रोक्तैर्लक्षणैः संयुतो भवेत् ।  
ब्रह्मचारी महाभागो वेदाध्ययनतत्परः ॥ ३५ ॥

वर्षाणि द्वादशैवाऽयं षोडशाऽप्यथ वा द्विजः ।  
अथ वेच्छाप्रमाणेन ब्रह्मचर्यं समाचरेत् ॥ ३६ ॥

वेदादिकं समभ्यस्य कृत्वा कण्ठगमादरात् ।  
पश्चाद्गुरुं समभ्यर्च्य दद्यात्तस्मै स दक्षिणाम् ॥ ३७ ॥

मनोविषयसंयुक्तं यदा तत्र गृही भवेत् ।  
नोचेत् सन्न्यासकं कुर्यादथवा वनगो भवेत् ॥ ३८ ॥

अथवा ब्रह्मचर्यस्थः सदा तिष्ठेद् द्विजोत्तमः ।  
यादृशी चित्तशुद्धिर्वै तादृशं सर्वमाचरेत् ॥ ३९ ॥

कृतमध्ययनं येन तदधीनं महामुने ।  
ज्ञानं योगादिकं कर्म तस्मात्तच्च समाचरेत् ॥ ४० ॥

ब्रह्मचर्यमिदं प्रोक्तं सङ्क्षेपेण महामुने ।  
श्रवणात् पुण्यदं पूर्णं लोकोपकृतये भवेत् ॥ ४१ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेतृतीये खण्डे महोदरचरिते ब्रह्मचर्याश्रमवर्णनं नामाष्टादशोऽध्यायः ॥

[[३८]]

