+++
title = "२८ बुधोत्पत्तिवर्णनम्"

+++
॥ श्रीगणेशाय नमः ॥

शौनक उवाच ।  

सूत त्वया महाख्यानं कथितं सर्वसिद्धिदम् ।  
श्रुत्वा तृप्तिं न यामीहाऽमृतं पीत्वा यथा नरः ॥ १ ॥

पुनस्त्वं वद मे ब्रह्मन् भवेद्दक्षेण संश्रुतम् ।  
मुद्गलान् मुनिमुख्याच्च सर्वेषां सम्मतं परम् ॥ २ ॥

सूत उवाच ।  

सूर्यस्य वालखिल्यानां संवादं ब्रह्मदायकम् ।  
श्रुत्वा पप्रच्छ तं दक्षो मुद्गलं विनयान्वितः ॥ ३ ॥

दक्ष उवाच ।  

श्रुतं हेरम्बमाहात्म्यं ब्रह्मभूतपदप्रदम् ।  
पुनस्त्वं वद विप्रर्षे महोदरचरित्रकम् ॥ ४ ॥

श्रुत्वा श्रुत्वा न मे तृप्तिर्जायते योगिसत्तम ।  
कथां ब्रह्ममयीं पूर्णां सुधारससमां पराम् ॥ ५ ॥

सूत उवाच ।  

दक्षस्य वचनं श्रुत्वा हृष्टरोमा महायशाः ।  
जगाद तं प्रजापालं यत्तच्छृणु हि शौनक ॥ ६ ॥

मुद्गल उवाच ।  

युधिष्ठिरेण देवेशो मानप्रद महोदरः ।  
आराधितो विशेषेण योगी सोऽभूच्च पाण्डवः ॥ ७ ॥

दक्ष उवाच ।  

युधिष्ठिरस्य विप्रर्षे चरित्रं वद साम्प्रतम् ।  
प्रारभ्य चन्द्रवंशाच्च तदन्तं पुण्यदं भवेत् ॥ ८ ॥

मुद्गल उवाच ।  

अत्रिनेत्रात् समुत्पन्नश्चन्द्रोऽमृतमयः पुरा ।  
तेनातितपसा देवः सेवितो गणनायकः ॥ ९ ॥

गणेशवरदानेन ताराणामधिपोऽभवत् ।  
ओषधीनां च विप्राणां योगयुक्तः प्रतापवान् ॥ १० ॥

ततः स राजा मोहेन मोहितोऽतितरां विभो ।  
गणेशभजनं त्यक्त्वा भोगयुक्तो बभूव ह ॥ ११ ॥

ततो विघ्नेन वै चन्द्रः पीडितो मोहसंयुतः ।  
मोहेन गर्हितं कर्म यच्चकार शृणुष्व तत् ॥ १२ ॥

[[६०]]


बृहस्पतेश्च या नारी तारा यौवनशालिनी ।  
रूपेणाप्रतिमा तां स जगृहे तीर्थसंश्रिताम् ॥ १३ ॥

मा मेति ब्रुवतीं तारां हाहाकारं प्रकुर्वतीम् ।  
गुरुपत्नीं महामूर्खश्चुचुम्ब हठसंयुतः ॥ १४ ॥

वनेषु पर्वतद्रोण्यां नानाभावेषु सोऽत्रिजः ।  
रेमे तया प्रजापाल कामबाणप्रपीडितः ॥ १५ ॥

ततो बहौ गते काले गर्भस्तस्यां व्यवर्धत ।  
न मुमोच तदाऽप्येतां मोहयुक्तश्च चन्द्रमाः ॥ १६ ॥

बृहस्पतिश्च तं ज्ञात्वा वृत्तान्तं क्षुभितो भृशम् ।  
नानायत्नेन चन्द्रं स ययाचे न ददौ शठः ॥ १७ ॥

ततश्च गुरुणा दक्ष शिवस्तेन प्रसादितः ।  
शम्भुरङ्गिरसः शिष्यः स वै क्रोधयुतोऽभवत् ॥ १८ ॥

देवैरिन्द्रादिभिः सर्वैः शङ्करः क्रोधसंयुतः ।  
हन्तुं चन्द्रं ययौ तत्र क्रोधारुणविलोचनः ॥ १९ ॥

भयभीतः शशी तत्र शुक्रं स शरणं ययौ ।  
तेनाप्याङ्गिरस्यैव वैरी सम्पादितोऽभवत् ॥ २० ॥

शुक्रेणाकारिता दैत्याः प्रह्लादप्रमुखा ययुः ।  
सङ्ग्रामाय शिवेनैव ससुरेण महाबलाः ॥ २१ ॥

ततस्तेषामभूद्युद्धं तुमुलं रोमहर्षणम् ।  
दैत्यानां चैव देवानां परस्परविनाशनम् ॥ २२ ॥

मासमात्रं महोग्रं तन्न शान्तिमलभन् कदा ।  
दिवारात्रं देवगणा दैत्यानां च गणा विभो ॥ २३ ॥

ततो बृहस्पतिर्दुःखात् सस्मार गणनायकम् ।  
निन्दयामास चात्मानं तथा चन्द्रं प्रजापते ॥ २४ ॥

अहो भ्रातृविरोधेन मम ज्ञानं गतं महत् ।  
गतो गणेशस्तेनाऽहं विघ्नयुक्तोऽधुनाऽभवम् ॥ २५ ॥

मदर्थं देवदैत्यानामधुना नाश आगतः ।  
किं भविष्यति देवेश गजानन नमोऽस्तु ते ॥ २६ ॥

निर्विघ्नं कुरु मां ढुण्ढेऽधुना देव दयानिधे ।  
देवानां चैव दैत्यानां मूलच्छेदो भविष्यति ॥ २७ ॥

तथा चन्द्रः स तं देवं सस्मार हृदि भावतः ।  
ततो विघ्नहरश्चैव तयोर्दक्ष बभूव ह ॥ २८ ॥

तत्राऽऽजगाम देवेशो ब्रह्मा सर्वपितामहः ।  
देवानां दानवानां वै ज्ञात्वा नाशं दयान्वितः ॥ २९ ॥

शङ्कराद्यांश्च देवान् स प्रह्लादाद्यांश्च दानवान् ।  
वारयामास सर्वज्ञो विधाता सर्वभावनः ॥ ३० ॥

ब्रह्मणो वचनं श्रुत्वा संस्थिता देवदानवाः ।  
प्रणम्य तं विधातारं बद्धाञ्जलिपुटाः पुरः ॥ ३१ ॥

चन्द्रं ततस्तिरस्कृत्य ददौ तारां पितामहः ।  
गुरवे तत्र संवादः पुत्रार्थं च तयोरभूत् ॥ ३२ ॥

ताराया उदरे गर्भो वा चन्द्रस्य बृहस्पतेः ।  
न ज्ञायते देवगणैस्ततस्तां विधिरब्रवीत् ॥ ३३ ॥

त्यज गर्भं महाभागे कस्याऽंशोऽयं वद स्नुषे ।  
तथा तया च सन्त्यक्तो गर्भः सम्पतितोऽभवत् ॥ ३४ ॥

महातेजोमयं पुत्रं वीक्ष्य देवा विसिस्मिरे ।  
लज्जयाऽधोमुखी तारा कथयामास नैव तम् ॥ ३५ ॥

ततो गर्भः स्वयं तत्रोवाच ब्रह्माणमादरात् ।  
चन्द्रस्याऽहं न सन्देहस्तं ताराऽपि तथाऽब्रवीत् ॥ ३६ ॥

तस्य नाम कृतं देवैर्बुधस्तेन सुकर्मणा ।  
चन्द्राय तं ददौ धाता सर्वे स्वस्वालयं ययुः ॥ ३७ ॥

एवं पुरा तारकार्थे सङ्ग्रामस्तारकामयः ।  
बभूव परमुग्रश्च दैत्यदेवविनाशकृत् ॥ ३८ ॥

[[६१]]

बुधस्य चरितं पूर्णं कथितं ते प्रजापते ।  
पुरूरवास्तस्य पुत्रो बभूवाऽपि महायशाः ॥ ३९ ॥

इलायां गर्भसन्दानात्तस्य जन्म मया पुरा ।  
कथितं सोऽपि राजर्षिः पितृतृप्तिकरोऽभवत् ॥ ४० ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेतृतीये खण्डे महोदरचरिते बुधोत्पत्तिवर्णनं नामाष्टाविंशतितमोऽध्यायः ॥
