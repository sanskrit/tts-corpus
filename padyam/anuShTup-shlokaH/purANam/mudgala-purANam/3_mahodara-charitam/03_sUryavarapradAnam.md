+++
title = "०३ सूर्यवरप्रदानम्"

+++
॥ श्रीगणेशाय नमः ॥

सूर्य उवाच ।  

ततो लोलार्कनामाऽहं काश्यां जातो महर्षयः ।  
विस्मितो मानसेऽत्यन्तं किमाधारमिदं भवेत् ॥ १ ॥

अहमात्मा च सर्वेषामात्मनो मरणं कथम् ।  
मृते मयि जगत् सर्वं केन जीवयुतं कृतम् ॥ २ ॥

अहं च जीवितः केन नाहमात्मा शरीरिणाम् ।  
मोहयुक्ततया व्यर्थं गर्विष्ठः सम्भवामि वै ॥ ३ ॥

अतोऽहं काननं यास्ये त्यक्त्वा सर्वं विशेषतः ।  
यदाधारं भवेद्विश्वं तं भजिष्यामि नित्यदा ॥ ४ ॥

निःसृतोऽहं गृहं त्यक्त्वा तत्र मां विधिरब्रवीत् ।  
सान्त्वयित्वा स वेदानां वाक्यैः परमतत्त्ववित् ॥ ५ ॥

शृणु सूर्य रहस्यं यत् सर्वेभ्यः शान्तिदायकम् ।  
भवितासि ततः शान्तः किमर्थं श्राम्यते मुधा ॥ ६ ॥

त्वमात्मा सर्वभूतानामात्माधारमिदं स्मृतम् ।  
आत्मनो मरणं नास्ति ब्रह्मवेदे वदन्ति भोः ॥ ७ ॥

ब्रह्मणां पतिरूपेण संस्थितो गणनायकः ।  
तस्मान्नानाविधानीह ब्रह्माणि प्रोद्भवन्ति वै ॥ ८ ॥

कश्यपात्मज सर्वत्र योगेन च स तिष्ठति ।  
तस्मिन् स्थिते कथं विश्वं तन्नश्यति वदस्व माम् ॥ ९ ॥

त्वं कश्यपस्य पुत्रत्वं प्राप्तश्च वरदानतः ।  
तत्राज्ञानावृतत्वेन पूजितो न गणाधिपः ॥ १० ॥

तेन विघ्नः समुत्पन्नो विपरीतमयः परः ।  
आत्मनो मरणं पश्य तव प्राप्तं भजस्व तम् ॥ ११ ॥

तेन सर्वं शुभं पूर्णं भविष्यति रवे पुनः ।  
योगशान्तिधरस्त्वं वै गाणपत्यो भविष्यसि ॥ १२ ॥

अर्यमोवाच ।  
इति श्रुत्वा विधेर्वाक्यं विस्मितोऽहं वदामि तत् ।  
ज्ञानार्थं गणराजस्य शृणुध्वं मे विचेष्टितम् ॥ १३ ॥

अहो ब्रह्मंस्त्वया स्वामिन् बोधितोऽहं विशेषतः ।  
संशयं तत्र जातं मे छेदयस्व पितामह ॥ १४ ॥

योगशान्तिधरः पूर्णो गणेशः परिकीर्तितः ।  
करोति स कथं विघ्नं ?विकारीव वदस्व मे ॥ १५ ॥

ब्रह्मोवाच ।  
शृणु सूर्य महाप्राज्ञ वचः संशयनाशकम् ।  
गणेशभक्तस्त्वं येन भविताऽसि महाप्रभो ॥ १६ ॥

योगशान्तिमयः पूर्णो गणेशश्चैव निश्चितम् ।  
तेन नानाविधं विश्वं रचितं ब्रह्म मानद ॥ १७ ॥

तत्र मायामयो मोहः सर्वत्र भ्रान्तिदायकः ।  
तेन भ्रान्तिसमायुक्ते जगद्ब्रह्म बभूवतुः ॥ १८ ॥

तयोर्मोहविनाशार्थं योगमार्गं गजाननः ।  

Pageखं. ३ अ. पान
चकार सर्वशान्तेभ्यः शान्तिदं योगसेवया ॥ १९ ॥

तत्र तस्य कलांशा ये ब्रह्माकाराः शिवादयः ।  
ब्रह्मभावेन गर्वेणाऽभवन् स्वब्रह्मणि स्थिताः ॥ २० ॥

तेभ्यः शान्तिप्रदानार्थं विघ्नदाता गजाननः ।  
भवते तेन ते सर्वे गर्वहीना भवन्ति वै ॥ २१ ॥

गर्वहीनस्वभावेन योगमिच्छन्ति शाश्वतम् ।  
मूलभूतं च सर्वेषां जगतां ब्रह्मणां रवे ॥ २२ ॥

साधयित्वा महायोगं शान्तिरूपा भवन्ति ते ।  
तत्र विघ्नहरो ढुण्ढिस्तेषां भवति सर्वदा ॥ २३ ॥

ततो विघ्नेश्वरं देवं भजन्ते शान्तिधारकाः ।  
योगशान्तिमयं पूर्णं भक्तिभावसमन्विताः ॥ २४ ॥

एतदर्थं गणेशानः कुरुते विघ्नमुत्तमम् ।  
देवर्षीणां च साधूनां दुष्टानां नैव तादृशम् ॥ २५ ॥

ब्रह्मणो गिरमाकर्ण्य प्रसन्नः सविता पुनः ।  
विधिं जगाद योगार्थं सर्वज्ञं भक्तिसंयुतः ॥ २६ ॥

सूर्य उवाच ।  

वद ब्रह्मन् गणेशस्य प्राप्त्यर्थं योगमुत्तमम् ।  
साधयित्वा गणेशोऽहं भविष्यामि विधे यतः ॥ २७ ॥

ब्रह्मोवाच ।  
सम्यक् पृष्टं त्वया वत्स त्वं जानासि विशेषतः ।  
अपि तत् कश्यपाज्जातः सर्वं तेन सुविस्मृतम् ॥ २८ ॥

अधुना शृणु सर्वं त्वं गाणेशं ज्ञानमुत्तमम् ।  
साधयित्वा गणेशानः कालेन प्रभविष्यसि ॥ २९ ॥

मायाशक्तिरसद्रूपा भेदाकारा महामते ।  
जानीहि तत्र सर्वात्मा त्वं च सद्रूप उच्यसे ॥ ३० ॥

तयोः स्रष्टा सदानन्दो विष्णुः साम्यप्रधारकः ।  
त्रिभिर्हीनः शिवो व्यक्तस्त्रिभिर्जानीहि संयुतः ॥ ३१ ॥

चतुर्णां चैव संयोगे स्वानन्दः परिकीर्तितः ।  
स्वानन्दान्न परब्रह्म संयोगात्मकमुच्यते ॥ ३२ ॥

स एव गणराजस्तु मायाखेलक उच्यते ।  
संयोगाभेदभावेन जगति ब्रह्मणि स्थितः ॥ ३३ ॥

अयोगे मायया हीनो गणेशो ब्रह्मवाचकः ।  
सर्वसंयोगहीनश्चासमाधिसुखदायकः ॥ ३४ ॥

संयोगायोगयोर्योगे गणेशः शान्तिवाचकः ।  
योगशान्तिप्रदः सोऽपि शान्तीनां शान्तिरुच्यते ॥ ३५ ॥

मनोवाणीमयं सर्वं गकाराक्षरवाचकम् ।  
मनोवाणीविहीनं यत् तत् जानीहि णकारजम् ॥ ३६ ॥

तयोः स्वामी गणेशानो ब्रह्मणां ब्रह्म उच्यते ।  
सामवेदे रवे पश्य तं भजस्व विधानतः ॥ ३७ ॥

द्विविधा तस्य माया वै सिद्धिर्बुद्धिश्च कथ्यते ।  
ताभ्यां युक्तः खेलति स नानार्थे गणनायकः ॥ ३८ ॥

चित्तं पञ्चविधं पुत्र बुद्धिरूपं न संशयः ।  
उच्यते सिद्धिरैश्वर्यं भोगभेदाय पञ्चसु ॥ ३९ ॥

तयोर्बिम्बिस्वरूपं यज्जहि तद् योगसेवया ।  
शान्तियोगधरः पुत्र भविष्यसि न संशयः ॥ ४० ॥

एवमुक्त्वा गणेशस्य ददौ मन्त्रं षडक्षरम् ।  
तस्मै सूर्याय पूर्णं स विधियुक्तं पितामहः ॥ ४१ ॥

विधिं प्रणम्य च वनं ययौ भानुः सुशोभनम् ।  
तताप तप उग्रं स निराहारपरायणः ॥ ४२ ॥

जजाप हृदि सन्ध्याय गणेशं मन्त्रमुत्तमम् ।  
एवं वर्षसहस्रेण प्रसन्नोऽभूद्गजाननः ॥ ४३ ॥

तं ययौ भक्तिभावेन सुप्रीतः सूर्यमादरात् ।  
स्वगणैः सेवितः साक्षाद्बोधयामास विघ्नपः ॥ ४४ ॥

[[७]]

गणेश उवाच ।  

भो सूर्य वृणु मत्तस्त्वं वरान्नानाविधान् परान् ।  
तान् दास्यामि महाभाग तपसा तोषितस्त्वया ॥ ४५ ॥

श्रुत्वा गणेशवाणीं स सविता बोधसंयुतः ।  
दृष्ट्वा गणपतिं भक्त्या समुत्तस्थौ भ्रमान्वितः ॥ ४६ ॥

तं प्रणम्यापूजयत् स यथाविधि गजाननम् ।  
तुष्टाव सुमना भानुः पुरो बद्धाञ्जलिः स्थितः ॥ ४७ ॥

भानुरुवाच ।  
नमस्ते विघ्ननाथाय विघ्नकर्त्रे दुरात्मनाम् ।  
भक्तानां विघ्नहर्त्रे ते गणेशाय नमो नमः ॥ ४८ ॥

चतुर्बाहुधरायैव मूषकवाहनाय ते ।  
नागयज्ञोपवीताय नाभिशेषाय ते नमः ॥ ४९ ॥

महोदराय देवाय सिद्धिबुद्धियुताय ते ।  
शूर्पकर्णाय सर्वाय चैकदन्ताय वै नमः ॥ ५० ॥

गजवक्त्रधरायैव भालचन्द्राय ते नमः ।  
चिन्तामणिधरायैव हृदये ते नमो नमः ॥ ५१ ॥

रक्ताम्बराय रक्ताय नानाभूषणशालिने ।  
अमेयाय नमस्तुभ्यं नानालीलाकराय च ॥ ५२ ॥

अनाधाराय सर्वेषामाधाराय च ते नमः ।  
स्वानन्दवासिने तुभ्यमिक्षुसागरखेलिने ॥ ५३ ॥

हेरम्बाय नमस्तुभ्यं लम्बोदर नमो नमः ।  
जगतां ब्रह्मणां पात्रे ब्रह्माधीशाय ते नमः ॥ ५४ ॥

निराकाराय सर्वेश पालकाय नमो नमः ।  
साकाराय च भो ढुण्ढे ताभ्यां योगाय ते नमः ॥ ५५ ॥

योगशान्तिप्रदात्रे ते योगशान्तिमयाय च ।  
योगिभ्यो योगदात्रे ते योगेशाय नमो नमः ॥ ५६ ॥

एवं स्तुवति सूर्ये च भक्तिरससमन्विते ।  
अकस्माद्बाष्पकण्ठः स सरोमाञ्चो बभूव ह ॥ ५७ ॥

पुलकाङ्कितदेहं तं दृष्ट्वा खिन्नमिव स्थितम् ।  
जगाद गणनाथो वै सूर्यं भक्तिरसप्लुतम् ॥ ५८ ॥

गणेश उवाच ।  

त्वया कृतमिदं स्तोत्रं मदीयं सर्वदं भवेत् ।  
भुक्तिमुक्तिप्रदं भानो मम प्रीतिविवर्धनम् ॥ ५९ ॥

यद्यदिच्छसि तत्तद्वै सफलं प्रभविष्यति ।  
पठतां शृण्वतां चैव सदानन्दप्रवर्धनम् ॥ ६० ॥

त्वं तु मत्तो वरान् ब्रूहि तान् दास्यामि न संशयः ।  
तपसा भावितोऽत्यन्तं भृशं स्तोत्रेण तोषितः ॥ ६१ ॥

एवमुक्तो गणेशेन भानुर्भक्तिपरायणः ।  
उवाच तं गणाधीशं हर्षनिर्भरमानसः ॥ ६२ ॥

सूर्य उवाच ।  

तुष्टोऽसि गणनाथ त्वं यदि दास्यसि मे वरम् ।  
तदा भक्तिं दृढां ते वै देहि नाथ नमोऽस्तु ते ॥ ६३ ॥

अन्यं यदा स्मरामि त्वां तदा दर्शय रूपकम् ।  
यद्यदिच्छामि तत्तन् मे सफलं भवतु प्रभो ॥ ६४ ॥

ओमित्युक्त्वा गणेशानस्तत्रैवान्तरधीयत ।  
सूर्यः खिन्न इवातिष्ठत्तत्रैवं वालखिल्यकाः ॥ ६५ ॥

ततस्तेन गणेशस्य स्थापिता मूर्तिरादरात् ।  
ब्राह्मणैः सह भानुस्तां पूजयामास भक्तितः ॥ ६६ ॥

ततः स्वगृहमागत्य मूर्तिं कृत्वाऽहमादरात् ।  
पूजयामि सदा देवं गणेशानं भजामि तम् ॥ ६७ ॥

एतत् सर्वं मदीयं वश्चेष्टितं कथितं द्विजाः ।  
वालखिल्या महाभागाः किं भूयः श्रोतुमिच्छथ ॥ ६८ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
तृतीये खण्डे महोदरचरिते सूर्यवरप्रदानं नाम तृतीयोऽध्यायः ॥
