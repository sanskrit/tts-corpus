+++
title = "०४ कामचरितम्"

+++
॥ श्रीगणेशाय नमः ॥

[[८]]

मुद्गल उवाच ।  

श्रुत्वा सूर्यचरित्रं ते गणेशभक्तिसंयुतम् ।  
हृष्टास्तं वालखिल्या वै पप्रच्छुः पुनरादरात् ॥ १ ॥

वालखिल्या ऊचुः ।  
भानो त्वया महच्चित्रं कथितं चेष्टितं प्रभो ।  
तव वाक्यामृतेनैव सन्तृप्ता भृशमुत्तमम् ॥ २ ॥

अधुना ब्रूहि देवेश मोहपाशनिकृन्तनम् ।  
गणेशचरितं येन मोहहीना भवन्ति च ॥ ३ ॥

अहो मोहस्य माहात्म्यं येन सञ्छादितो महान् ।  
गणेशस्तेन सम्भ्रान्ता न विदुस्तं गजाननम् ॥ ४ ॥

मुद्गल उवाच ।  

एवं पृष्टो महातेजा भानुस्तैः स महर्षिभिः ।  
उवाच तान् प्रहृष्टात्मा गाणपत्यो महायशाः ॥ ५ ॥

भानुरुवाच ।  
अत्र वः कथयिष्यामि इतिहासं पुराभवम् ।  
मोहासुरचरित्रं यद्गणेशज्ञानसंयुतम् ॥ ६ ॥

कदाचित्तारको नाम दैत्योऽभूद्दारुणः खलः ।  
ब्रह्मणो वरदानेन त्रैलोक्याधिपतिः स्वयम् ॥ ७ ॥

सर्वदेवगणास्तेन मुनयश्च प्रपीडिताः ।  
वनेषु भयसन्त्रस्ता अवसन् दुःखभागिनः ॥ ८ ॥

ततो बहुगते काले देवाः सर्षिगणाः पुरा ।  
शिवस्य ध्यानसंयुक्ताः शरणं पार्वतीं ययुः ॥ ९ ॥

शिववीर्यभवो देवः सेनाधीशो हनिष्यति ।  
तारकं नात्र सन्देहो ज्ञात्वा तां तुष्टुवुः पराम् ॥ १० ॥

महादेवो वने गत्वा तपसे संस्थितोऽभवत् ।  
तत्र देवगणैर्युक्ता पार्वती तं ययौ द्विजाः ॥ ११ ॥

दृष्ट्वा ध्यानस्थितं शम्भुं मोहार्थं तस्य सा सती ।  
भिल्लीवेषं चकारैव ययौ तं शङ्कराश्रमम् ॥ १२ ॥

इतस्ततश्च बभ्राम भिल्लीरूपा गुणाधिका ।  
पुष्पाणां ग्रहणे सक्ता महामोहप्रवर्धिनी ॥ १३ ॥

एतस्मिन्नन्तरे तत्र त्यक्त्वा ध्यानं शिवः स्थितः ।  
तेन दृष्टा महाभागा रूपयौवनशालिनी ॥ १४ ॥

तां दृष्ट्वा सहसा शम्भुर्मोहितो मायया भृशम् ।  
आदिमायां ययौ तत्र कामविह्वलमानसः ॥ १५ ॥

हावभावयुतां भिल्लीं दृष्ट्वा परममोहितः ।  
तां धर्तुं स मनश्चक्रे तज्ज्ञात्वा साऽपलायत ॥ १६ ॥

पृष्ठलग्नः स्वयं साक्षाच्छङ्करो विह्वलो भृशम् ।  
ततः सा यत्र तत्राऽस्य समीपे विचचार ह ॥ १७ ॥

एवं मुहूर्तमात्रं वै नग्नः शम्भुर्महर्षयः ।  
बभ्राम तां प्रधर्तुं तु साऽस्य नो हस्तगाऽभवत् ॥ १८ ॥

ततो वीर्यं पपातास्य शिवस्य परमाद्भुतम् ।  
भिल्ली सान्तर्दधे विप्राः शिवः शान्तो बभूव ह ॥ १९ ॥

तस्माच्छिवस्य वीर्याद्वै सम्भूतः पुरुषो महान् ।  
मोहरूपो महोग्रः स चतुर्बाहुधरो बभौ ॥ २० ॥

वनेऽभूत् संस्थितस्तत्रैकाकी तेजस्विनां वरः ।  
चारुरूपो महामानी सर्वावयवसंयुतः ॥ २१ ॥

स तु कन्दफलादीनि भक्षयामास यत्नतः ।  
इतस्ततश्च बभ्राम गतो नानावनेषु वै ॥ २२ ॥

शिवस्तत्र समासीनो बभूव भृशदुःखितः ।  
ध्यानेन सकलं ज्ञात्वा देवीकृतविचेष्टितम् ॥ २३ ॥

ततो क्रोधसमायुक्तः कामं सद्यो ददाह सः ।  
स्वस्थानं प्रययौ शम्भुः पार्वतीं तां ददर्श ह ॥ २४ ॥

देवकार्यार्थमत्यन्तं पार्वत्या प्रार्थितः प्रभुः ।  
कामं सस्मार शम्भुस्तं पुरोऽनङ्गं ददर्श सः ॥ २५ ॥

[[९]]

प्रणिपत्य महेशानं स्तुत्वा रुद्रं महायशाः ।  
अवदद्देहसंयुक्तं मां कुरुष्व महेश्वर ॥ २६ ॥

कामस्य वचनं श्रुत्वा ददौ तस्मै सदाशिवः ।  
एकाक्षरं गणेशस्य मन्त्रं तं विधिसंयुतम् ॥ २७ ॥

जगाद शङ्करः काममनेनाराधय प्रभुम् ।  
गणेशं तेन तेऽभीष्टं भविष्यति न संशयः ॥ २८ ॥

नाशिकं स समागत्य सस्त्रीकश्च तताप ह ।  
तपो गणपतिं ध्यायन् जपन् मन्त्रपरायणः ॥ २९ ॥

गतेषु वर्षसाहस्रेषु ययौ गणनायकः ।  
तं कामं बोधयामास वरं वृणु हृदीप्सितम् ॥ ३० ॥

दृष्ट्वा कामो गणेशानमुत्थाय प्रणतोऽभवत् ।  
तुष्टाव तं गणेशानं भक्तिनम्रात्मकन्धरः ॥ ३१ ॥

काम उवाच ।  

गणेशाय नमस्तुभ्यं पाशाङ्कुशविधारिणे ।  
दन्ताभयधरायैव मूषकध्वज ते नमः ॥ ३२ ॥

गजवक्त्राय देवाय शूर्पकर्णाय वै नमः ।  
महोदराय पूर्णाय पूर्णानन्दाय ते नमः ॥ ३३ ॥

सर्वाकाराय सर्वाय स्थूलसूक्ष्मादिभेदिने ।  
गुणेशाय गुणानां ते चालकाय नमो नमः ॥ ३४ ॥

देहदेहिमयायैव प्रकृतेर्लयरूपिणे ।  
विदेहाय स्वसंवेद्यपतये ते नमो नमः ॥ ३५ ॥

रजसा सृष्टिकर्त्रे ते सत्वतः पालकाय च ।  
तमसा सर्वसंहर्त्रे कर्माकाराय ते नमः ॥ ३६ ॥

जगद्रूपाय वै तुभ्यं स्थावराय चराय च ।  
अनाकाराय हेरम्बाय ब्रह्मपतये नमः ॥ ३७ ॥

वेदाद्यगम्यरूपाय योगेभ्यो योगदायक ।  
किं स्तौमि त्वां गणाधीश अल्पज्ञोऽहं नमोस्तु ते ॥ ३८ ॥

अधुना मे वरं देहि गजानन दृढां पराम् ।  
भक्तिं ते मे सुदेहं वै मां कुरुष्व महोदर ॥ ३९ ॥

एवमुक्त्वा नतोऽभूत् सस्त्रीकः कामः स तं द्विजाः ।  
ततस्तं प्रत्युवाचाथ गणेशो भक्तवत्सलः ॥ ४० ॥

गणेश उवाच ।  

मदीया भक्तिरुग्रा वै भविष्यति रतेः पते ।  
शिवदग्धश्च ते देहस्तथा कर्तुं न शक्यते ॥ ४१ ॥

मदीयवरदानेन शिवः सर्वार्थवानभूत् ।  
अतस्त्वां भिन्नदेहं वै हितायाऽहं करोमि ते ॥ ४२ ॥

यौवनं स्त्री च पुष्पाणि सुवासानि महामते ।  
गानं मधुरसश्चैव मृदुलाण्डजशब्दकः ॥ ४३ ॥

उद्यानानि वसन्तश्च सुवासाश्चन्दनादयः ।  
सङ्गो विषयसक्तानां नराणां गुह्यदर्शनम् ॥ ४४ ॥

वायुर्मृदुः सुवासश्च वस्त्राण्यपि नवानि वै ।  
भूषणादिकमेवं ते देहा नाना कृता मया ॥ ४५ ॥

तैर्युतः शङ्करादींश्च जेष्यसि त्वं पुरा यथा ।  
मनोभूः स्मृतिभूरेवं त्वन्नामानि भवन्तु वै ॥ ४६ ॥

त्वया कृतमिदं स्तोत्रं मदीयं सर्वदं भवेत् ।  
दग्धमूले प्ररोहाणां कारकं प्रभविष्यति ॥ ४७ ॥

एवं गणेशवाक्यं स श्रुत्वा कामस्तमब्रवीत् ।  
हितं सर्वं त्वया मे यत् कृतं नाथ विशेषतः ॥ ४८ ॥

तथापि पूर्ववद्देहं देहि ढुण्ढे नमोऽस्तु ते ।  
दग्धोऽहं शङ्करेणैवानङ्गं रक्षस्व विघ्नप ॥ ४९ ॥

मुद्गल उवाच ।  

कामस्य वचनं श्रुत्वा भक्तिभावेन यन्त्रितः ।  
गणेशस्तमथोवाच तपसा तोषितं भृशम् ॥ ५० ॥

गणेश उवाच ।  

त्वया त्वघटितं प्रोक्तं तथापि त्वत्सुभक्तितः ।  
सन्तुष्टोऽहं प्रियं सर्वं करिष्यामि मनोभव ॥ ५१ ॥

यादवेषु स्वयं विष्णुः कृष्णो नाम्ना भविष्यति ।  
लक्ष्मीर्वेषेण रुक्मिण्यास्तयोः पुत्रो भविष्यसि ॥ ५२ ॥

प्रद्युम्न इति विख्यातः सर्वमान्यः सुदेहभृत् ।  
इयं ते वल्लभा तत्र भार्या देवी भविष्यति ॥ ५३ ॥

इत्युक्त्वा तं गणेशानः स्वानन्दस्थो बभूव ह ।  
जगाम कामः सस्त्रीको पुनः क्षेत्रे मयूरके ॥ ५४ ॥

तत्र यात्राविधानेन पूजयामास विघ्नपम् ।  
वासार्थं गणनाथस्य तपस्तत्र चकार सः ॥ ५५ ॥

वर्षेणैकेन सन्तुष्टस्तं ययौ विघ्ननायकः ।  
पूजितश्च स्तुतस्तेन प्रसन्नो वरदोऽभवत् ॥ ५६ ॥

जगाद कामस्तं देवं गणपं भक्तिसंयुतः ।  
ज्ञात्वा नश्वररूपं यद्देहादिकमनुत्तमम् ॥ ५७ ॥

काम उवाच ।  

भूस्वानन्दमिदं क्षेत्रं तत्र वासं करोम्यहम् ।  
स्थानं देहि गणाधीश तव सेवार्थमेव मे ॥ ५८ ॥

अत्रैव मरणेऽनाथ ब्रह्मभूतत्वमादरात् ।  
ददासि त्वं गणेशान अतो मां पालय प्रभो ॥ ५९ ॥

ततस्तं गणनाथः सः तथेति प्रत्युवाच ह ।  
शक्तिं पश्चिमद्वारस्थां तदोवाच च विघ्नपः ॥ ६० ॥

त्वदीये वामभागे वै दक्षिणाङ्गे जगन्मयि ।  
रतिं कामं कुरुष्व त्वं क्षेत्रेऽस्मिन् वासकारणात् ॥ ६१ ॥

तथेति तत्र सस्त्रीकः कृतः कामः स मायया ।  
उवास क्षेत्रे सेवार्थं मयूरे गणपस्य सः ॥ ६२ ॥

तदादि सर्वमान्योऽयं कामो जातो महर्षयः ।  
त्रैलोक्यविजयी सर्वं मोहयामास निर्भयः ॥ ६३ ॥

एतत् कामस्य यश्चित्रं चरित्रं संशृणोति वै ।  
पठेद्वा तस्य नैवं स्यात् काममोहः कदाचन ॥ ६४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
तृतीये खण्डे महोदरचरिते कामचरितं नाम चतुर्थोऽध्यायः ॥
