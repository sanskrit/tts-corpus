+++
title = "१५ चतुर्भुजावतारविक्रमवर्णनम्"

+++
॥ श्रीगणेशाय नमः ॥

मुद्गल उवाच ।  

ततः सा गणनाथं तं सस्मार हृदि सर्वदा ।  
तन्मयं विश्वमेवेदमालोकयदशेषतः ॥ १ ॥

एकदा माघमासे तु शुक्लपक्षे गजाननम् ।  
पुपूज मध्यगे भानौ चतुर्थ्यां मूर्तिगं परम् ॥ २ ॥

मूर्तिमध्याद्गणाधीशः प्रकटोभूच्चतुर्भुजः ।  
अनन्तसूर्यसङ्काशतेजोयुक्तः प्रजापते ॥ ३ ॥

तं दृष्ट्वा भयभीता सा सस्मार हृदि कश्यपम् ।  
स्वगुरुं तं तथा देवं गणेशं भक्तिसंयुता ॥ ४ ॥

गुरोः स्मरणमात्रेण गणेशः सौम्यरूपधृक् ।  
बालरूपो दितिं देवीं जगाद मेघनिःस्वनः ॥ ५ ॥

श्रीगणेश उवाच ।  

पुत्रोऽहं ते महाभागे वरदानप्रभावतः ।  
मा भयं कुरु कल्याणि पश्य मां सौम्यरूपिणम् ॥ ६ ॥

ततः सोन्मील्य चक्षुस्तं पश्यति स्म भयातुरा ।  
बालं चतुर्भुजं देवं शुण्डादण्डधरं परम् ॥ ७ ॥

परश्वादिमहास्त्रैश्च संयुतं चन्द्रशेखरम् ।  
लम्बोदरं चैकदन्तं शेषनाभिसमायुतम् ॥ ८ ॥

शूर्पकर्णं त्रिनेत्रं तु नानाभूषणभूषितम् ।  
अमूल्यवस्त्रसंयुक्तं गले चिन्तामणिं धरम् ॥ ९ ॥

दृष्ट्वा तं प्रणनामैव कश्यपेन समन्विता ।  
तुष्टावाऽऽपूज्य विघ्नेशमथर्वशिरसा विभुम् ॥ १० ॥

ततस्तं कश्यपो नत्वा प्रार्थयामास शान्तिदम् ।  
बालरूपो भव स्वामिन् येन ते लालनं भवेत् ॥ ११ ॥

धन्योऽहं कृतकृत्योऽहं मत्समो न प्रविद्यते ।  
मम त्वं येन पुत्रोऽभूद्ब्रह्मणां गणनायकः ॥ १२ ॥

यस्य रोमाञ्चरन्ध्रेषु ब्रह्माण्डानां हि कोटयः ।  
कथं स मम पुत्रत्वं प्राप्तोऽसीति विडम्बनम् ॥ १३ ॥

एवं सम्प्रार्थितस्तेन दित्या सोऽपि तथाऽभवत् ।  
चतुर्भुजधरो बालो बभूवे तत्क्षणात् स्वयम् ॥ १४ ॥

[[३४]]


तं प्रणम्य गणाधीशं कश्यपो हर्षसंयुतः ।  
दित्या कर्मपरो भूत्वा ब्राह्मणांश्च समाह्वयत् ॥ १५ ॥

ततश्चतुर्भुजेनैव मायाऽऽक्षिप्ता तयोर्हृदि ।  
पुत्रभावप्रकाशार्थं तथा तौ सम्बभूवतुः ॥ १६ ॥

स्नापयित्वा दितिर्बालं स्तनपानमकारयत् ।  
जातकर्म चकारैव कश्यपो हर्षसंयुतः ॥ १७ ॥

द्वादशेऽह्नि द्विजास्तत्र नामकर्मार्थमाययुः ।  
पूजिताः कश्यपेनैव तमूचुर्हर्षसंयुताः ॥ १८ ॥

स्वर्गेषु देवपांश्चाऽयं नरान् पृथ्व्यां तथा तले ।  
असुरान् नागकूर्मादीन् स्थापयिष्यति बालकः ॥ १९ ॥

तत्त्वानि चालयन् विप्र तस्मान्नाम्ना चतुर्भुजः ।  
चतुर्णां विविधानां च स्थापकोऽयं मतो बुधैः ॥ २० ॥

मुद्गल उवाच ।  

ततो वर्षे द्वितीयेऽस्य प्रह्लादप्रमुखाः परे ।  
प्रपेलुर्हन्यमानास्तैर्देवैर्विष्णुमुखैर्विधे ॥ २१ ॥

सर्वं त्यक्त्वाऽसुरेशानाः पातालं विविशुर्भयात् ।  
देवानां च स्वयं विष्णुः क्रोधयुक्तो बभूव ह ॥ २२ ॥

इन्द्राद्यैः सहितः सोऽपि सन्नद्धश्चक्रसंयुतः ।  
आययौ दैत्यनाशार्थं पातालेषु महाबलः ॥ २३ ॥

चक्रं तत्याज देवेशस्तेन दैत्या मृता मृधे ।  
केचिद् दुःखसमायुक्ताः प्रपेलुश्छिन्नदेहकाः ॥ २४ ॥

शरणं केशवं चैव केचिज्जग्मुः प्रजापते ।  
तथापि तान् महाविष्णुर्जघान क्रोधसंयुतः ॥ २५ ॥

असुरैर्विगतं विश्वं कर्तुं चैव समुद्यतः ।  
दैत्येन्द्रा भयसंयुक्ता दितिं ययुः शरण्यदाम् ॥ २६ ॥

छिन्नभिन्नकृताङ्गांस्तान् दितिर्दृष्ट्वा शुशोच ह ।  
ततः क्रोधयुतः सोऽपि बभूवे गणनायकः ॥ २७ ॥

तत्याज परशुं तीक्ष्णं देवान् हन्तुं चतुर्भुजः ।  
परशोस्तेजसा सर्वं व्याप्तं पातालमण्डलम् ॥ २८ ॥

व्यर्थरूपाणि शस्त्राणि चक्रादीन्यभवन् मृधे ।  
देवा दाहसमायुक्ताः प्रपेलुश्च दिशो दश ॥ २९ ॥

ततस्तत्र ययौ ब्रह्मा बोधयामास केशवम् ।  
पातालं त्यज्य सर्वे ते ययुः स्वर्गं भयान्विताः ॥ ३० ॥

परशोस्तेजसा तत्र सन्दग्धा इव देवपाः ।  
न शान्तिं प्रलभन्ते स्म हाहाकाररवाकुलाः ॥ ३१ ॥

ततः शम्भू रविर्ब्रह्मा केशवस्तुष्टुवुः परम् ।  
परशुं भयसंयुक्ता देवैर्मुनिगणैः सह ॥ ३२ ॥

शान्तियुक्तं महास्त्रं तद्बभूवे च प्रजापते ।  
ततो देवेन्द्रकाः सर्वे चतुर्भुजं ययुः पुरा ॥ ३३ ॥

तं प्रणम्य भयोद्विग्ना मुनिभिर्देवनायकाः ।  
नत्वाऽऽपूज्य गणेशानं तुष्टुवुः करसम्पुटाः ॥ ३४ ॥

देवर्षय ऊचुः ।  
नमस्ते काश्यपायैव चतुर्भुजाय ढुण्ढये ।  
अनादये गणेशाय विघ्नेशाय नमो नमः ॥ ३५ ॥

परेशाय परेषां च पतये परमात्मने ।  
विनायकाय विप्रेभ्यो वरदाय नमो नमः ॥ ३६ ॥

लम्बोदराय सर्वेषामुदरस्थाय ते नमः ।  
महोदराय ज्येष्ठाय ब्राह्मणाय नमो नमः ॥ ३७ ॥

क्षत्राणां क्षात्रधर्माय वैश्यानां वैश्यरूपिणे ।  
शूद्राणां शूद्रधर्माय वर्णहीनाय ते नमः ॥ ३८ ॥

गृहस्थानां गृहस्थाय ब्रह्मचर्याय सर्वप ।  
ब्रह्मचारिस्वरूपाणां वनस्थानां तदात्मने ॥ ३९ ॥

न्यासिनां न्यासधर्मायाश्रमहीनाय ते नमः ।  
चतुर्षु ते पञ्चमाय हेरम्बाय नमो नमः ॥ ४० ॥

[[३५]]

स्वानन्दवासिने तुभ्यं सिद्धिबुद्धिवराय च ।  
एकदन्ताय देवायासुराय ते नमो नमः ॥ ४१ ॥

अनाथानामनाथाय सनाथानां सनाथक ।  
ईश्वराणां महेशाय विष्णवे ते नमो नमः ॥ ४२ ॥

ब्रह्मणे भानवे तुभ्यं शक्तये सर्वरूपिणे ।  
देवादिभ्यः प्रदात्रे ते पदानां वै नमो नमः ॥ ४३ ॥

किं स्तुमस्त्वां चतुर्णां च चालकं स्वभुजैः परम् ।  
अतस्त्वां प्रणमामो वै चतुर्भुज प्रसीद नः ॥ ४४ ॥

एवमुक्त्वा प्रणेमुस्तं देवा मुनिसमन्विताः ।  
स तानुवाच प्रीतात्मा भक्तान् भक्तजनप्रियः ॥ ४५ ॥

चतुर्भुज उवाच ।  

वरान् ब्रूत महादेवा मुनयो मत्त ईप्सितान् ।  
दास्यामि स्तोत्रतुष्टोऽहं भवतां भयवर्जिताः ॥ ४६ ॥

स्तोत्रं भवत्कृतं देवाः सर्वसिद्धिप्रदं भवेत् ।  
पठतां शृण्वतां चैव भयनाशकरं परम् ॥ ४७ ॥

विशेषतः पुत्रपौत्रादिकं सर्वं लभेन्नरः ।  
धनधान्यादिकं चान्ते मल्लोकं पठनात् परम् ॥ ४८ ॥

एवं तस्य वचः श्रुत्वा देवा मुनिसमन्विताः ।  
भयहीनाः प्रणेमुस्तं जगुर्हर्षसमन्विताः ॥ ४९ ॥

देवर्षय ऊचुः ।  
यदि प्रसन्नभावेन वरदोऽसि चतुर्भुज ।  
तदा ते पादपद्मे वै भक्तिरस्तु निरन्तरम् ॥ ५० ॥

आज्ञां कुरु महाभाग तथा वर्तामहे वयम् ।  
दितिजदैत्यसन्त्रासतापिताः सततं वयम् ॥ ५१ ॥

चतुर्भुज उवाच ।  

अद्य प्रभृति देवेशाः पातालस्थान् महासुरान् ।  
मा हिंस्यथ महाभागा मया संस्थापितान् पुरा ॥ ५२ ॥

स्वर्गेषु चामरस्थानं पृथिव्यां च नृणां सदा ।  
पाताले दानवादीनां स्वधर्मस्था भवन्तु ते ॥ ५३ ॥

यदि भूत्वा विपथगा इमे गर्वेण मोहिताः ।  
सिद्धिर्न भविता तेषां मद्वाक्यान्नात्र संशयः ॥ ५४ ॥

तथेति तं प्रणम्यैव देवाः स्वस्थानमाययुः ।  
तदादि दानवान् देवा न जघ्नुः स्थलसंश्रितान् ॥ ५५ ॥

चतुर्भुजश्च दैत्येन्द्रान् सर्वानाज्ञापयत् प्रभुः ।  
ते तथेति तमुच्चार्य हर्षिताः स्वस्थलं ययुः ॥ ५६ ॥

ततश्चतुर्भुजो देवोऽन्तर्दधे च प्रजापते ।  
कश्यपो दितिसंयुक्तः शुशोच तमनुस्मरन् ॥ ५७ ॥

पितरौ वाक्यमूचे सा वाणी चाऽकाशसम्भवा ।  
स्थाप्य मूर्तिं गणेशस्य भजतं नित्यमादरात् ॥ ५८ ॥

तथा चकार दित्या स कश्यपो ब्राह्मणैः सह ।  
स्थापयामास मूर्तिं वै चतुर्भुजस्य सर्वदाम् ॥ ५९ ॥

हृदि चिन्तामणिं ध्यात्वा बहिः पूज्य चतुर्भुजम् ।  
संस्थितौ भक्तिसंयुक्तौ दितिकश्यपकौ किल ॥ ६० ॥

आसुरं भावमुत्सृज्य दितिर्भक्तिसमन्विता ।  
गाणपत्यस्वभावेनाऽभजत्तं तु चतुर्भुजम् ॥ ६१ ॥

एतच्चतुर्भुजस्यैव चरितं कथितं मया ।  
विघ्नराजकलारूपोऽवतारोऽयमुदाहृतः ॥ ६२ ॥

य इदं शृणुयान् मर्त्यः श्रावयेद्वा पठेत् स तु ।  
भुक्तिं मुक्तिं लभेद्ब्रह्म भक्तिं विघ्नेश्वरे पराम् ॥ ६३ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेसप्तमे खण्डे विघ्नराजचरिते चतुर्भुजावतारविक्रमवर्णनं नाम पञ्चदशोऽध्यायः ॥

[[३६]]

