+++
title = "११ लक्ष्मीविनायकचरितवर्णनम्"

+++
॥ श्रीगणेशाय नमः ॥

कश्यप उवाच ।  

एकदा सुखमासीनं नारायणमनामयम् ।  
प्रणम्य तं महाभागो विष्वक्सेन उवाच ह ॥ १ ॥

विष्वक्सेन उवाच ।  

वद केशव योगं मे शान्तिदं ते पदप्रदम् ।  
संसाध्य विष्णुरूपोऽहं भविष्यामि सुभक्तितः ॥ २ ॥

श्रीनारायण उवाच ।  

नामरूपात्मकं सर्वमसत्यं वेदवादतः ।  
जन्ममृत्युयुतं विद्धि ब्रह्म तत्र च तादृशम् ॥ ३ ॥

सर्वभेदविहीनं यत् परं ब्रह्मात्मवाचकम् ।  
अमृतं सत्यमेकं तज्जानीहि योगसेवया ॥ ४ ॥

तयोर्योगे समं ब्रह्म सदानन्दमयं परम् ।  
विष्णुरूपं समाख्यातं जानीहि भक्तिभावतः ॥ ५ ॥

तदेव विघ्नराजाख्यं ब्रह्म वेदे प्रतिष्ठितम् ।  
तं भजस्व विधानेन तदा शान्तिमवाप्स्यसि ॥ ६ ॥

[[२४]]

विष्वक्सेन उवाच ।  

कथं विघ्नेश्वरः स्वामिन् विष्णुरूपः प्रकीर्तितः ।  
वद मां सर्वशास्त्रज्ञ संशयस्थापनुत्तये ॥ ७ ॥

श्रीविष्णुरुवाच ।  
मायासुखं विजानीहि विघ्नयुक्तं विशेषतः ।  
आत्मसौख्यं सदा प्रोक्तं विघ्नहीनं बुधैः पुरा ॥ ८ ॥

तयोर्योगे गणेशानो विघ्नराजः प्रकीर्तितः ।  
सदानन्दमयः सोऽपि योगिभिः सेवितोऽभवत् ॥ ९ ॥

गणः समूहरूपश्च समूहा ब्रह्मवाचकाः ।  
बाह्यान्तरादियोगेन ज्ञायन्ते योगिभिर्ध्रुवम् ॥ १० ॥

गणेशानस्य बिम्बं यत् पतितं मायया युतम् ।  
तदेव शिवविष्ण्वादि वाचकं प्रबभूव ह ॥ ११ ॥

अतो गणेशरूपा वै वयं सर्वे कलांशतः ।  
तं भजस्व विधानेन तदा शान्तिमवाप्स्यसि ॥ १२ ॥

कश्यप उवाच ।  

विष्णोर्वचनमाकर्ण्य विष्वक्सेनः प्रणम्य तम् ।  
जगाद भक्तिसंयुक्तो वचनं दक्ष पुत्रिके ॥ १३ ॥

विष्वक्सेन उवाच ।  

नाऽहं भजामि विघ्नेशं तव भक्तिपरायणः ।  
त्वत्तः परतरं नास्ति वदसे किं जनार्दन ॥ १४ ॥

एवमुक्त्वा स्वयं विष्णुं तं प्रणम्य ययौ प्रिये ।  
वनं योगस्य सिद्ध्यर्थं तताप तप आदरात् ॥ १५ ॥

आनन्दं सर्वभावेषु विष्णुं धृत्वा स्वयं हृदि ।  
जजाप मन्त्रराजं स इदं विष्णुस्तु ऋग्भवम् ॥ १६ ॥

निराहारपरो भूत्वा विष्वक्सेनः प्रतापवान् ।  
तपश्चकार तद्भक्त्या वैष्णवानां शिरोमणिः ॥ १७ ॥

ततो वर्षशते पूर्णे प्रसन्नो गणनायकः ।  
ददौ योगं समाख्यं तु तस्मै भावधरः प्रभुः ॥ १८ ॥

स्वयं संयोगरूपं तं दृष्ट्वा संहर्षितोऽभवत् ।  
ततो हृदि गणेशानं ददर्श लक्ष्मीसंयुतम् ॥ १९ ॥

दृष्ट्वा खेदसमायुक्तो विष्णुं चिन्त्य महायशाः ।  
मन्त्रं जजाप तत्रैव गणेशमवलोकयन् ॥ २० ॥

क्षणं नारायणं लक्ष्म्या युक्तं ददर्श चेतसि ।  
क्षणाद्विघ्नेश्वरं सोऽपि विस्मितः प्रबभूव ह ॥ २१ ॥

तपसोऽतिप्रभावेण शुद्धचित्तो बभूव ह ।  
त्यक्त्वाभिमानजं मोहं विचारमकरोत् हृदि ॥ २२ ॥

मायामयं शरीरं तु मायाहीनं च मस्तकम् ।  
गजाकारं तयोर्योगे देहधारी गणेश्वरः ॥ २३ ॥

अस्य बिम्बं सदा मोहयुतं देवि विनिश्चितम् ।  
विष्णुः समस्वभावस्थो लक्ष्म्यायुक्तो विशेषतः ॥ २४ ॥

स्वमहिम्नि स्थितो देवः सिद्धिबुद्धिसमन्वितः ।  
मायाखेलकरः सोऽपि लक्ष्मीपतिरुदाहृतः ॥ २५ ॥

विष्णुना बोधितोऽहं तु पूर्वकालेऽभिमानतः ।  
अबुध्यं नैव तद्रूपं वृथा पण्डितको यथा ॥ २६ ॥

अहो योगसमं किञ्चिन्न दृष्टं नैव संश्रुतम् ।  
यस्य सेवनमात्रेणाभिमानो नाशमेष्यति ॥ २७ ॥

एवं विचार्य देवेशं गणेशं ध्यानसंयुतः ।  
ध्यात्वा पुपूज भावेन मानस्या पूजया स तु ॥ २८ ॥

ततः प्रसन्नतां यातो गणेशो भक्तवत्सलः ।  
वरान् दातुं समायातो विष्वक्सेनाश्रमे प्रिये ॥ २९ ॥

ध्यानस्थो न बुबोधैव समागतं गजाननम् ।  
विष्वक्सेनस्ततश्चित्रं चकार विघ्ननायकः ॥ ३० ॥

हृदिस्थं गणनाथं स लोपयामास तत्क्षणात् ।  
ततोऽतिविह्वलः सोऽपि तं ददर्श बहिः स्थितम् ॥ ३१ ॥

[[२५]]

लक्ष्म्यायुक्तं गणाधीशं दृष्ट्वा हर्षसमन्वितः ।  
उत्थाय तं प्रणम्याऽऽदौ विष्वक्सेनः पुपूज ह ॥ ३२ ॥

पूजयित्वा पुनर्देहं प्रणम्य साश्रुलोचनः ।  
तुष्टाव भक्तिसंयुक्तः कृताञ्जलिर्गजाननम् ॥ ३३ ॥

विष्वक्सेन उवाच ।  

विघ्नेशाय नमस्तुभ्यं भक्तविघ्नविनाशिने ।  
विघ्नदात्रे सुनाथाय ह्यभक्तेभ्यो नमो नमः ॥ ३४ ॥

लक्ष्मीपते नमस्तुभ्यं सिद्धिबुद्धिवराय च ।  
स्वानन्दवासिने देव विकुण्ठस्थाय ते नमः ॥ ३५ ॥

केशवाय परेशाय चक्रपाणे गदाधर ।  
हेरम्बाय नमस्तुभ्यं परशोर्धारकाय च ॥ ३६ ॥

दशरथसुतायैव वासुदेवाय ते नमः ।  
शिवपुत्राय देवेश वरेण्यसूनवे नमः ॥ ३७ ॥

योगाकाराय नाथाय योगानां शान्तिदायिने ।  
कर्त्रे हर्त्रे सदा पात्रे गणेशाय नमो नमः ॥ ३८ ॥

शेषशायिन्नमस्तुभ्यं नाभिशेषाय ते नमः ।  
सर्पयज्ञोपवीताय लम्बोदराय शाश्वते ॥ ३९ ॥

नानाखेलकरायैव नानामायाप्रचालक ।  
खेलहीनाय देवानां सहायाय नमो नमः ॥ ४० ॥

असुराणां विनाशायासुरभ्यो वरदायिने ।  
ढुण्ढिराजाय भक्तेश भक्तिप्रियाय ते नमः ॥ ४१ ॥

गणेशाय गणानां तु चालकाय परात्पर ।  
नारायणाय कृष्णाय मेघश्यामाय ते नमः ॥ ४२ ॥

मायायुक्ततया नाथ विष्णुरूपोऽसि सर्वदा ।  
स्वमहिम्नि स्थितस्त्वं तु गणेशस्ते नमो नमः ॥ ४३ ॥

अतो गणेश ते नाम विष्णुर्वेदेषु कथ्यते ।  
यो विष्णुः स हि विघ्नशो नान्तरं विद्यते कदा ॥ ४४ ॥

एवं स्तुत्वा गणेशानं प्रणनाम महामतिः ।  
जगाद विष्वक्सेनं च तं देवो विघ्ननायकः ॥ ४५ ॥

श्रीविघ्नेश उवाच ।  

वरान् वरय मत्तस्त्वं विष्वक्सेन महामते ।  
तव दास्यामि भक्त्याऽहं तुष्टः स्तोत्रेण मानद ॥ ४६ ॥

त्वया कृतमिदं स्तोत्रं भुक्तिमुक्तिप्रदं भवेत् ।  
पठते शृण्वते चैव सर्वसिद्धिप्रदायकम् ॥ ४७ ॥

कश्यप उवाच ।  

गणेशवचनं श्रुत्वा विष्वक्सेनस्तमब्रवीत् ।  
कृत्वा करपुटं भक्त्या नम्रकन्धर आदरात् ॥ ४८ ॥

विष्वक्सेन उवाच ।  

यदि प्रसन्नतां यातस्तदा देहि गजानन ।  
भक्तिं ते पादपद्मे मे शान्तियोगं प्रयच्छ च ॥ ४९ ॥

जगाद गणराजस्तु श्रुत्वा तं हर्षयन्निव ।  
मदीया भक्तिरुग्रा ते भविष्यति न संशयः ॥ ५० ॥

विष्णुसङ्गतियोगेन शान्तियोगमवाप्स्यसि ।  
यद्यदिच्छसि तत्तत्ते सफलं चाऽस्तु सर्वदा ॥ ५१ ॥

एवमुक्त्वाऽन्तर्दधेऽसौ गणेशो भक्तियन्त्रितः ।  
विष्वक्सेनो जगामैव विकुण्ठं विष्णुमानमत् ॥ ५२ ॥

वृत्तान्तं कथयामास श्रुत्वा संहर्षितोऽभवत् ।  
केशवस्तूत्तमं तस्मै महायोगं जगाद च ॥ ५३ ॥

साधयित्वा यथान्यायं योगिवन्द्यो बभूव ह ।  
विष्वक्सेनो गणेशानमभजद्भक्तिसंयुतः ॥ ५४ ॥

गुरुरूपं महाविष्णुं देवरूपं गणेश्वरम् ।  
धृत्वा हृदि महातेजा योगध्यानपरोऽभवत् ॥ ५५ ॥

[[२६]]

इदं लक्ष्मीगणेशस्य कथितं ते चरित्रकम् ।  
सर्वसिद्धिप्रदं पूर्णं पठनाच्छ्रवणाद्भवेत् ॥ ५६ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेसप्तमे खण्डे विरघ्नराजचरिते लक्ष्मीविनायकचरितवर्णनं नामैकादशोऽध्यायः ॥
