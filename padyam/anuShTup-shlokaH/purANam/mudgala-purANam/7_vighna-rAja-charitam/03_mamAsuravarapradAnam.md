+++
title = "०३ ममासुरवरप्रदानम्"

+++
॥ श्रीगणेशाय नमः ॥

कश्यप उवाच ।  

गणेशव्रतपुण्येन मोहितः शङ्करः सदा ।  
तन्मना अभवद्देवो विप्रवेषधरो बभौ ॥ १ ॥

हिमाचलं समागम्य स्मृत्वा विघ्नेश्वरं शिवः ।  
नानाकलां प्रदर्श्यैव मोहयामास तं क्षणात् ॥ २ ॥

हिमाचलो जगादैव वरं वृणु यमिच्छसि ।  
दास्यामि मदधीनं चेन्नात्र कार्या विचारणा ॥ ३ ॥

द्विज उवाच ।  

उमां देहि नगाधीश नान्यं याचे वरं परम् ।  
ततः स खेदसंयुक्तस्तूष्णीमेवाऽभवद्गिरिः ॥ ४ ॥

तं चातिशोकसंयुक्तं दृष्ट्वोवाच जगन्मयी ।  
उमा तं देहि मां तात शिवोऽयं नात्र संशयः ॥ ५ ॥

ततः स हर्षितोऽत्यन्तं ददौ तस्मै सुतां प्रिये ।  
शिवः स्वस्थानमागम्य देवैः सम्मानितोऽभवत् ॥ ६ ॥

लग्नं शुभं समालोक्य पूजयित्वा गजाननम् ।  
देवादिभिः समायुक्तः पर्वतेशं ययौ शिवः ॥ ७ ॥

हिमाचलः प्रसन्नात्मा विवाहमकरोत्ततः ।  
शिवयोर्भक्तिसंयुक्तो ब्राह्मणैर्वेदपारगैः ॥ ८ ॥

शिवां गृह्य महेशानः कैलासमगमत् स्वयम् ।  
तया रेमे महायोगी ततः स्कन्दो बभूव ह ॥ ९ ॥

[[६]]

गणेशानं समाराध्य तारकं दैत्यनायकम् ।  
जघान सुखसंयुक्तं चकार सचराचरम् ॥ १० ॥

शिवः शक्त्या समायुक्तो मोहितो मायया भृशम् ।  
तदधीनस्वभावेनाऽतिष्ठन्नित्यं महासती ॥ ११ ॥

कदाचित् पार्वती देवी सखीभिः संवृता स्थिता ।  
मनसा धारयामास धन्याऽहं सर्वभावतः ॥ १२ ॥

शिवं त्यक्त्वा दक्षगृहे गताऽहं मानसंयुता ।  
देहं त्यक्त्वा पुनर्जाता हिमाचलगृहे सुता ॥ १३ ॥

देवेशो मां ततस्त्यक्त्वा शङ्करः पर्वतान्तरे ।  
गतः स्वयं स याचित्वाऽवृणोन् मां पितरं प्रभुः ॥ १४ ॥

किं त्यक्त्वा मां गतः शम्भुः किं पुनर्याचिता ह्युत ।  
अधुना मदधीनः स वर्तते नात्र संशयः ॥ १५ ॥

मदीया ममता सर्वा पूर्णा जाता विशेषतः ।  
मानिनीनां रहस्यं तु मया संरक्षितं भवेत् ॥ १६ ॥

एवं मनसि हर्षेण धन्यात्मानं नगात्मजा ।  
मेने नित्यं ततः सर्वाः सख्यस्तां वचनं जगुः ॥ १७ ॥

सख्य ऊचुः ।  
धन्या त्वं मानिनीमध्ये मानो जित्वा तु शङ्करम् ।  
तपसा रक्षितो देवि त्वदधीनः शिवोऽभवत् ॥ १८ ॥

तच्छ्रुत्वा जगदम्बा साऽतीव मानयुताऽभवत् ।  
हास्यं चकार तत्रैव चित्रं देवि बभूव ह ॥ १९ ॥

तस्या हास्यात् समुत्पन्नः पुरुषः कामसन्निभः ।  
ममनामा महाभागो महान् पर्वतसन्निभः ॥ २० ॥

सा दृष्ट्वा विस्मिता देवी सखीभिस्तमुवाच ह ।  
कस्त्वं कस्मादिहायातः कस्य किं च चिकीर्षसि ॥ २१ ॥

पुरुष उवाच ।  

तव हास्यात् समुत्पन्नं पुत्रं मां विद्धि मानदे ।  
आज्ञां कुरु करिष्यामि त्वदीयां सर्वभावतः ॥ २२ ॥

पार्वत्युवाच ।  
मया मानः कृतः पूर्णः तस्मात् त्वं निर्गतः स्वयम् ।  
ममनामा भवस्वाद्य पुत्र मानपरायणः ॥ २३ ॥

गणेशं भज भक्त्या त्वं स ते सर्वं प्रदास्यति ।  
तेन सर्वत्र विश्वस्मिन् विख्यातः प्रभविष्यसि ॥ २४ ॥

ततस्तस्मै महादेवी ददौ मन्त्रं षडक्षरम् ।  
गणेशस्य प्रहर्षेण विधियुक्तं सुताय सा ॥ २५ ॥

स तां प्रणम्य देवेशीं तपसे वनमाययौ ।  
तत्राऽऽजगाम दैत्येशः शम्बरः कालचोदितः ॥ २६ ॥

पप्रच्छ पार्वतीपुत्रस्तं दृष्ट्वा को भवानिति ।  
किमर्थमिह संयातो वद मे कारणं महत् ॥ २७ ॥

शम्बर उवाच ।  

विद्यां दातुं महाभाग समायातोऽहमादरात् ।  
समर्थस्त्वं तया नित्यं भविष्यसि न संशयः ॥ २८ ॥

एवमुक्त्वा महादैत्यो विद्यां नानाविधां ददौ ।  
आसुरीं तां ममो नाम साधयामास यत्नतः ॥ २९ ॥

साधयित्वा स्वयं विद्यां कामरूपो बभूव ह ।  
नानासामर्थ्यसंयुक्तस्ततो वै हर्षितोऽभवत् ॥ ३० ॥

शम्बरं प्रणिपत्यैव जगाद वचनं हितम् ।  
भक्तियुक्तस्वभावेन कृताञ्जलिरुदारधीः ॥ ३१ ॥

ममासुर उवाच ।  

त्वया कृतं महाभाग महत् कार्यं मदीयकम् ।  
अधुना शिष्यभूतं ते शाधि मां किं करोम्यहम् ॥ ३२ ॥

शम्बर उवाच ।  

गणेशं शक्तिदत्तेन मन्त्रेणाराध्य मानद ।  
ब्रह्माण्डराज्यमुग्रं तं याचयस्व महाप्रभुम् ॥ ३३ ॥

[[७]]

तत्त्वैश्च तत्त्वसम्भूतैर्न मे मृत्युर्भवेत् प्रभो ।  
याचस्व सर्वभावेन नान्यं कञ्चिद्वरं परम् ॥ ३४ ॥

वरान् लब्ध्वा महाभाग मद्गेहे सङ्गतो भव ।  
पश्चात् किञ्चित् कुरुष्व त्वमिति याचेऽहमादरात् ॥ ३५ ॥

तथेति शम्बरं सोऽपि ममनामा जगाद ह ।  
शम्बरः स्वगृहं गत्वा हर्षयुक्तो बभूव ह ॥ ३६ ॥

ममस्तत्र समासीनस्तपस्तेपे सुदारुणम् ।  
वायुमात्राशनो देवि ध्यात्वा हृदि गजाननम् ॥ ३७ ॥

दिव्यवर्षसहस्रेण प्रसन्नो गणनायकः ।  
प्राणशेषं ममं तत्र ययौ दातुं वरान् स्वयम् ॥ ३८ ॥

आगतं गणनाथं स न बुबोध महासुरः ।  
ध्यानसंस्थं गणाधीशस्तमुवाच दयायुतः ॥ ३९ ॥

श्रीगणेश उवाच ।  

वरान् ब्रूहि महाभाग मम ते हृदि संस्थितान् ।  
दास्यामि तपसा तुष्टो मन्त्रसेवनतः परम् ॥ ४० ॥

गणेशवचनं श्रुत्वा मम उन्मील्य लोचने ।  
पश्यन् विघ्नेश्वरं सोऽपि सत्तायुक्तो बभूव ह ॥ ४१ ॥

उत्थाय तं नमस्कृत्य पूजयामास भक्तितः ।  
पुनः प्रणम्य तं स्तोतुं स्तोत्रं सोऽपि समारभत् ॥ ४२ ॥

ममासुर उवाच ।  

नमस्ते गणनाथाय गणानां पतये नमः ।  
गणपदप्रदात्रे ते गणरूपप्रधारिणे ॥ ४३ ॥

विघ्नानां पतये तुभ्यं विघ्नानां विघ्नरूपिणे ।  
भक्तानां विघ्नहन्त्रे ते इतरेषां प्रहारिणे ॥ ४४ ॥

अनाथानां प्रणानाथ नाथाय नाथदायिने ।  
नाथानां नाथरूपायानाथाय तु नमो नमः ॥ ४५ ॥

ब्रह्मणां पतये तुभ्यं ब्रह्मभ्यो ब्रह्मदायिने ।  
ब्रह्मणे ब्राह्मणानां च पालकाय नमो नमः ॥ ४६ ॥

अमेयशक्तये चैव शक्तिरूपधराय ते ।  
शक्तिभ्यः शक्तिदात्रे ते शक्तिशक्ते नमो नमः ॥ ४७ ॥

परेशाय परेभ्यस्तु परपदप्रदायिने ।  
पराय पररूपाय परात्पर नमोऽस्तु ते ॥ ४८ ॥

ज्येष्ठराजाय ज्येष्ठेभ्यः परपदप्रदायिने ।  
ज्येष्ठाय ज्येष्ठहीनाय मात्रे पित्रे नमो नमः ॥ ४९ ॥

विघ्नेश्वरानन्तविहारकारिन् स्वानन्ददात्रे सकलानुगोप्त्रे ।  
सिद्धेश्च बुद्धेः पतये परात्मन् हेरम्ब सर्वत्र नमो नमस्ते ॥ ५० ॥

किं स्तौमि योगप्रदमेकदन्तं योगस्वरूपं परमार्थभूतम् ।  
स्तोतुं न शक्ताः प्रभवन्ति वेदाः शम्भ्वादयो योगिन एव ढुण्ढिम् ॥ ५१ ॥

धन्योऽहं सर्वभावेभ्यो दृष्ट्वा देवं गजाननम् ।  
अगम्यं योगिनां साक्षात् कृतकृत्योऽहमञ्जसा ॥ ५२ ॥

वरदोऽसि गणाधीश तदा मे तत्त्वभिः कदा ।  
न भवेत्तद्भवेभ्यो वै मरणं त्वत्प्रसादतः ॥ ५३ ॥

यद्यदिच्छामि तत्तन् मे सफलं भवतु प्रभो ।  
आरोग्यादि समायुक्तं मां कुरुष्व गजानन ॥ ५४ ॥

राज्यं ब्रह्माण्डगोलस्य देहि मे वाञ्छितप्रद ।  
सङ्ग्रामे न समं तत्र किञ्चिद्भवतु विघ्नप ॥ ५५ ॥

सदा विजयसंयुक्तमजेयं शङ्करादिभिः ।  
मां कुरुष्व गणाधीशामोघशस्त्रप्रधारिणम् ॥ ५६ ॥

श्रीगणेश उवाच ।  

दुर्घटं कथितं सर्वं त्वया दैत्येन्द्रनायक ।  
तुष्टस्तथापि दास्यामि त्वयोक्तं ते भविष्यति ॥ ५७ ॥

स्तोत्रं भवत्कृतं मे च कामदं काममिच्छते ।  
भविष्यति न सन्देहो भुक्तिमुक्तिप्रदं तथा ॥ ५८ ॥

एवमुक्त्वाऽन्तर्दधेऽसौ गणेशो ब्रह्मणां पतिः ।  
ममासुरः प्रसन्नात्माऽभवच्छम्बरगेहगः ॥ ५९ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
सप्तमे खण्डे विघ्नराजचरिते ममासुरवरप्रदानं नाम तृतीयोऽध्यायः ॥
