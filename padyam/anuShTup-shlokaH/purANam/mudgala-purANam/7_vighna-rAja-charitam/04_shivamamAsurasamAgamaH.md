+++
title = "०४ शिवममासुरसमागमः"

+++
॥ श्रीगणेशाय नमः ॥

कश्यप उवाच ।  

शम्बरं प्रणिपत्यादौ कथयामास विस्तरात् ।  
वृत्तान्तं ममनामाऽसौ हर्षितं तं चकार ह ॥ १ ॥

मोहिनीं प्रददौ तस्मै स्वपुत्रीं शम्बरासुरः ।  
तया च संस्थितो रेमे प्रिये तत्र ममासुरः ॥ २ ॥

ततः स्वल्पे गते काले शम्बरः शुक्रमाययौ ।  
तं प्रणम्य महाभागं वृत्तान्तं प्रजगाद ह ॥ ३ ॥

ततः शुक्रेण दैत्येन्द्राः प्रेरिताः सर्व आययुः ।  
स्वयं शम्बरसंयुक्तो जगाम ह ममासुरम् ॥ ४ ॥

शुक्रं समागतं दृष्ट्वा ममासुरः प्रतापवान् ।  
तं प्रणम्य महाभागं कृताञ्जलिः पुरः स्थितः ॥ ५ ॥

पूजयामास तं विप्रं हर्षयुक्तेन चेतसा ।  
प्रणम्य चाऽऽज्ञया तस्याऽऽसनेऽसौ संस्थितोऽभवत् ॥ ६ ॥

ततो दैत्यगणास्तत्र समाजग्मुः प्रहर्षिताः ।  
तान् सर्वान् मानयामास यथाविधि ममासुरः ॥ ७ ॥

ततः सर्वमतं गृह्य काव्यो नीतिविशारदः ।  
ब्राह्मणैस्तं चाभिषिच्य दैत्याधीशं चकार ह ॥ ८ ॥

प्रधानाः पञ्च तस्यापि बभूवुर्बलसंयुताः ।  
प्रेतः कालः कलापश्च कालजित् धर्महा प्रिये ॥ ९ ॥

दैत्या दानवभूपाश्च राक्षसादय आदरात् ।  
हर्षयुक्ता बभूवुस्ते ततः स्वस्वगृहे गताः ॥ १० ॥

चिन्तानाशं ममो भूम्यां निर्ममे नगरं परम् ।  
सर्वशोभासमायुक्तं परिखावलयाङ्कितम् ॥ ११ ॥

तत्र नाना जना जग्मुर्वासार्थं विषयप्रियाः ।  
वर्णाश्रमयुताः सर्वे वासं चक्रुः प्रहर्षिताः ॥ १२ ॥

दैत्याद्यास्तत्र संरेजुर्विशेषेण निवासकाः ।  
राजा ममासुरस्तान् वै पालयामास हर्षितः ॥ १३ ॥

पुत्रौ द्वौ समशीलौ तु मोहिन्यां सम्बभूवतुः ।  
ममासुरान् महातेजो युक्तौ दैत्यविवर्धिनौ ॥ १४ ॥

धर्माधर्मौ तयोर्नाम चक्रिरे ब्राह्मणादयः ।  
ताभ्यां ममासुरोऽत्यन्तं रेजे तेजोयुतो महान् ॥ १५ ॥

एकदा श्वशुरेणाऽसौ समानाय्य महामुनिम् ।  
उशनसं प्रणम्याऽऽदौ जगाद वचनं परम् ॥ १६ ॥

ममासुर उवाच ।  

तव स्वामिन् प्रसादेन समर्थोऽहं न संशयः ।  
प्रजेष्यामि विशेषेण ब्रह्माण्डं लोकसङ्कुलम् ॥ १७ ॥

आज्ञापय महायोगिन् त्वदाज्ञावशवर्तिनम् ।  
दासं मां शाधि विप्रेन्द्र तवेच्छा कीदृशी भवेत् ॥ १८ ॥

[[९]]

कश्यप उवाच ।  

ममासुरस्य वाक्यं स श्रुत्वा वेदविदां वरः ।  
शुक्रस्तं भक्तिसंयुक्तं दृष्ट्वोवाच सुरूपिणम् ॥ १९ ॥

शुक्र उवाच ।  

गणेशवरदानेन समर्थोऽसि महासुर ।  
गणेशभक्तिसंयुक्तो जय त्वं विश्वमञ्जसा ॥ २० ॥

कदाचिदपि दैत्येश द्वेषं विघ्नेश्वरस्य च ।  
मा कुरुष्व तदा राज्यं करिष्यसि विशेषतः ॥ २१ ॥

तथेति दैत्यमुख्यस्तं जगाद हर्षसंयुतः ।  
ततोऽसुरान् समाहूय वृत्तमाकथयत्परम् ॥ २२ ॥

ते सर्वे हर्षसंयुक्ताः साधु साध्वब्रुवन् वचः ।  
द्विजैर्मुहूर्तमालोक्य निर्ययौ च ममासुरः ॥ २३ ॥

अपारसेनया युक्तश्चतुरङ्गप्रभूतया ।  
नानावाहनगा दैत्या दैत्येन्द्रा रेजुरञ्जसा ॥ २४ ॥

सन्नद्धा वीरमुख्याश्च समाजग्मुर्महासुरम् ।  
महाबला महावीर्याः पर्वतोन्मूलने क्षमाः ॥ २५ ॥

प्रधानैर्युद्धमार्गज्ञैः पुत्राभ्यां संयुतः स्वयम् ।  
ममासुरो रथे संस्थः शुशुभे तेजसा युतः ॥ २६ ॥

पृथ्वीं जेतुं महावीरा जग्मुर्द्वीपसमन्विताम् ।  
जित्वा क्षत्रगणान् सर्वान् स्ववशे तांस्तु चक्रिरे ॥ २७ ॥

ततः पातालगाः सर्वे शेषं जित्वा महाबलम् ।  
ययुः स्वर्गेषु दैत्येन्द्रा इन्द्रं क्रोधसमन्विताः ॥ २८ ॥

इन्द्रः सुरगणैः सार्धं योद्धुं समुद्यतोऽभवत् ।  
ऐरावतसमारूढो ययौ सङ्ग्राममण्डलम् ॥ २९ ॥

दैत्येन्द्रा शस्त्रसङ्घातैर्मर्दयित्वा सुरेन्द्रकान् ।  
ममासुरं ययुः सर्वे धृत्वेन्द्रं ते प्रहर्षिताः ॥ ३० ॥

इन्द्रासनसमारूढो ममासुरः प्रतापवान् ।  
शुशुभे दानवेन्द्रैः स सेव्यमानः सदारुणैः ॥ ३१ ॥

सत्यलोकागतं वीक्ष्य दूतं सम्प्रेष्य दारुणम् ।  
योद्धुं समुद्यतं ज्ञात्वा वेधाः पपाल तद्भयात् ॥ ३२ ॥

विष्णुं गत्वा विधाताऽसौ रक्ष रक्षेति चाब्रवीत् ।  
विष्णुस्तं गृह्य शम्भुं वै शरणं प्रजगाम ह ॥ ३३ ॥

ज्ञात्वा वृत्तान्तमेवं स ममासुरः प्रतापवान् ।  
कैलासमाययौ दैत्यैर्योद्धुं महेश्वरेण ह ॥ ३४ ॥

शिवलोके समायातो भानुः शक्तिस्तथा भयात् ।  
विचार्य देवपाः सर्वे दैत्येद्रं जग्मुरावृताः ॥ ३५ ॥

मरणे निश्चयं कृत्वा शम्भुमुख्याः सुरेश्वराः ।  
ममासुरं तं सन्नद्धाः प्रययुस्ते सुलोचने ॥ ३६ ॥

ममासुरस्य सैन्यं तु सन्नद्धं क्रोधसंयुतम् ।  
देवेन्द्रान योद्धुमायातं नानावीरप्रपालितम् ॥ ३७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
सप्तमे खण्डे विघ्नराजचरिते शिवममासुरसमागमो नाम चतुर्थोऽध्यायः ॥
