+++
title = "०८ ममासुरशान्तिवर्णनम्"

+++
॥ श्रीगणेशाय नमः ॥

[[१७]]

कश्यप उवाच ।  

ततो ममासुरस्तत्र सावधानो बभूव ह ।  
समीपे कमलं संस्थं दृष्ट्वा भययुतोऽभवत् ॥ १ ॥

त्यक्त्वा गर्वं महादैत्यः कमलं प्रणनाम ह ।  
कृत्वा करपुटं भीतोऽभवत् स्तोतुं समुद्यतः ॥ २ ॥

ममासुर उवाच ।  

कमलाय नमस्तुभ्यं गणेशशस्त्रमुख्यक ।  
वासनानां परेशाय सुवासधारिणे नमः ॥ ३ ॥

विषयेषु सुवासेन मोहिताः सम्भ्रमन्ति ते ।  
संसारे दुःखसंयुक्ताः सुखयुक्ताः त्वया कृताः ॥ ४ ॥

योगवासनया युक्ता ब्रह्मभूता भवन्ति ते ।  
वासनानां प्रभेदाश्च बहवस्तेषु किं ब्रुवे ॥ ५ ॥

तेषां ब्रह्मस्वरूपाय खेलकाय नमो नमः ।  
विश्वं कमलसम्भूतं पद्माकारं वदन्ति तत् ॥ ६ ॥

अतस्त्वां कः समर्थः स्यात् स्तोतुं शस्त्रोत्तमोत्तम ।  
नमो नमः प्रसन्न त्वं भव मां रक्ष ते भयात् ॥ ७ ॥

दैत्येशं संस्तुवन्तं तं दृष्ट्वा शान्तिं समादधे ।  
कमलं गणराजस्य हस्तगं प्रबभूव ह ॥ ८ ॥

ममासुरः प्रसन्नात्मा काव्येन विघ्ननायकम् ।  
जगाम तं प्रणम्यैव पुपूजे भक्तिसंयुतः ॥ ९ ॥

पुनः प्रणम्य विघ्नेशं कृत्वा करपुटं प्रिये ।  
तुष्टाव हर्षसंयुक्तो ज्ञात्वा तं ब्रह्मनायकम् ॥ १० ॥

ममासुर उवाच ।  

विघ्नेशाय नमस्तुभ्यं सर्वसत्ताप्रचालिने ।  
अनादये परेशाय ब्रह्मेशाय नमो नमः ॥ ११ ॥

गणेशाय गणानां तु चालकाय परात्मने ।  
आनन्दाय सदानन्ददायकाय नमो नमः ॥ १२ ॥

हेरम्बायैकदन्ताय शूर्पकर्णाय ढुण्ढये ।  
लम्बोदराय वै तुभ्यं भक्तपाल नमो नमः ॥ १३ ॥

स्वानन्दपतये तुभ्यं योगाकारस्वरूपिणे ।  
शान्तिभ्यः शान्तिदात्रे ते शान्तिस्थाय नमो नमः ॥ १४ ॥

ज्येष्ठराजाय पूज्याय सर्वेषां सर्वनायक ।  
विनायकाय देवानां दैत्यानां पालकाय ते ॥ १५ ॥

आदिपूज्याय चान्ते ते अवशिष्टाय ते नमः ।  
सिद्धिबुद्धिपते तुभ्यं चतुर्भुज नमो नमः ॥ १६ ॥

शेषस्योपरिसंस्थाय नागेशध्वजधारिणे ।  
गजाननाय देवेश नमो दैत्येशरूपिणे ॥ १७ ॥

भक्तानां विघ्नहन्त्रे ते ह्यभक्तानां विनाशिने ।  
योगिनां समभावाय हृदिस्थाय नमो नमः ॥ १८ ॥

नानाभेदमयं ब्रह्मासद्रूपं वेदवादतः ।  
भेदहीनं च सद्रूपं तयोः साम्ये त्वमञ्जसा ॥ १९ ॥

समस्वानन्दसंस्थो यः को जानाति च तं प्रभुम् ।  
विघ्नराजं प्रपश्यामि प्रत्यक्षं ब्रह्मनायकम् ॥ २० ॥

तेनाऽहं कृतकृत्यश्चाऽधुना जातो न संशयः ।  
धन्यं मे जन्म कर्मादि येन दृष्टो गजाननः ॥ २१ ॥

किं स्तौमि त्वां गणेशान यत्र वेदादयः प्रभो ।  
शान्तिं प्राप्ता विशेषेण योगिनस्ते नमो नमः ॥ २२ ॥

एवं ममासुरः स्तुत्वा ननर्तासौ सुभाग्यवान् ।  
रोमाञ्चितशरीरश्च साश्रुनेत्रः सुरूपिणि ॥ २३ ॥

तमुवाच महाभक्त्या युतं विघ्नप्रनायकः ।  
वरं ब्रूहि महाबाहो दास्यामि स्तोत्रतोषितः ॥ २४ ॥

त्वया कृतमिदं स्तोत्रं मदीयं सर्वदं भवेत् ।  
सकामेभ्यो विशेषेण नानाकामप्रदायकम् ॥ २५ ॥

निष्कामेभ्यो महामोक्षदायकं प्रभविष्यति ।  
मम भक्तिप्रदं चैतन् मम भावहरं सदा ॥ २६ ॥

[[१८]]

विघ्नेशवचनं श्रुत्वा तं प्रणम्य ममासुरः ।  
जगाद भक्तिसंयुक्तो विघ्नराजं कृताञ्जलिः ॥ २७ ॥

ममासुर उवाच ।  

यदि प्रसन्नभावेन वरं दास्यसि विघ्नप ।  
तव भक्तिं स्थिरां देहि मायानाशकरीं प्रभो ॥ २८ ॥

गाणपत्यसहावासं देहि नाथ निरन्तरम् ।  
स्थानं भक्ष्यादिकं ढुण्ढे तत्र स्थास्यामि यन्त्रितः ॥ २९ ॥

दासोऽहं ते गणाधीश नान्यं याचे वरं परम् ।  
तव दर्शनमात्रेण ज्ञानयुक्तोऽहमञ्जसा ॥ ३० ॥

विघ्नेश उवाच ।  

मदीया भक्तिरुग्रा ते भविष्यति ममासुर ।  
गाणपत्यप्रियत्वं च योगयुक्तो भविष्यसि ॥ ३१ ॥

स्वस्थाने निर्भयो भूत्वा तिष्ठ त्वं मत्परायणः ।  
स्वधर्मविधिहीनं त्वं कर्म भुङ्क्ष्व जनैः कृतम् ॥ ३२ ॥

यत्रादौ पूजनं मे न स्मरणं वा ममासुर ।  
मम भावेन सम्मोह्य राज्यं कुरु हृदि स्थितः ॥ ३३ ॥

मद्भक्तान् दासवन्नित्यं रक्षस्व स्नेहभावतः ।  
मम भावविहीनांश्च कुरु मे ममतायुतान् ॥ ३४ ॥

एवं विघ्नेश्वरस्यैव श्रुत्वा वचनमुत्तमम् ।  
ममासुरस्तं तथेति प्रहृष्टो वाक्यमब्रवीत् ॥ ३५ ॥

प्रणम्य तं ममो दैत्यः स्वस्थाने प्रजगाम ह ।  
शान्तिं धृत्वा गणेशानं भजते सर्वभावतः ॥ ३६ ॥

दैत्यास्तं त्यज्य सर्वे तु भययुक्ता विशेषतः ।  
पातालं विविशुः सद्यः सोऽपि हर्षयुतोऽभवत् ॥ ३७ ॥

एवं ममासुरं शान्तं चकार विघ्ननायकः ।  
स्वाधीनं कृत्य तं स्थाने स्थापयामास मानिनि ॥ ३८ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
सप्तमे खण्डे विघ्नराजचरिते ममासुरशान्तिवर्णनं नामाष्टमोऽध्यायः ॥
