+++
title = "०५ ममासुरराज्यभोगवर्णनम्"

+++
॥ श्रीगणेशाय नमः ॥

कश्यप उवाच ।  

समागतान् पुरो देवान् दृष्ट्वा क्रोधसमन्विताः ।  
दैत्याः प्रहरणैर्जघ्नुः शस्त्रास्त्रैर्मर्मभेदिभिः ॥ १ ॥

देवाः क्रोधयुतास्तद्वज्जघ्नुस्तान् दैत्यपुङ्गवान् ।  
अन्योन्यं मिलिताः सर्वे एकीभूता यथाऽभवन् ॥ २ ॥

रजस्तिमिरभावेन स्वपरज्ञानवर्जिताः ।  
पुरोगाञ्जघ्निरे सर्वे स्वान् परानपि दुर्मदाः ॥ ३ ॥

दिनैकं दारुणं युद्धं बभूवे वीरमोहनम् ।  
ततः शोणितजा घोरा नदी तत्र प्रसुस्रुवे ॥ ४ ॥

ततो रजोऽभवच्छान्तं प्रकाशसंयुताः पुनः ।  
दैत्या देवा विवेकेन युयुधुर्जातसम्भ्रमाः ॥ ५ ॥

ततो दैत्यबलैर्भग्नं देवसैन्यं सुदारुणम् ।  
पपाल दैत्यसङ्घैस्तद्धतं हर्षसमन्वितैः ॥ ६ ॥

ततो भैरवमुख्याश्च विष्वक्सेनादयो ययुः ।  
आदित्याः कालिमुख्याश्च शक्तयः क्रोधसंयुताः ॥ ७ ॥

तैः समन्तान् महास्त्रैस्तद्बलं सम्मर्दितं परम् ।  
दैत्यानां भयसंयुक्तं पपाल च दिशो दश ॥ ८ ॥

ततः क्रोधसमायुक्ताः प्रधाना ममकस्य ते ।  
जग्मुः प्रहरणैर्वीक्ष्य शस्त्रैर्जघ्नुः सुरेन्द्रकान् ॥ ९ ॥

दैत्यपैर्भैरवाद्याश्च युयुधुर्जातसम्भ्रमाः ।  
युद्धं तत्राऽभवद्घोरं दिनैकं जयमिच्छताम् ॥ १० ॥

ततो दैत्येन्द्रमुख्यास्ते पतिता मूर्च्छया युताः ।  
पपालासुरसैन्यं तद्भययुक्तं दिशो दश ॥ ११ ॥

ज्ञात्वा ममासुरस्यैव पुत्रौ द्वौ समुपस्थितौ ।  
प्रणम्य पितरं तौ तु योद्धुं जग्मतुरादरात् ॥ १२ ॥

ततः काव्येन दैत्येन्द्रा जीविताः पुनरुत्थिताः ।  
युयुधुस्ते महावीरा देवैः परमदारुणाः ॥ १३ ॥

दैत्यैर्धर्मश्च सङ्क्रुद्धोऽधर्मः शस्त्रास्त्रवर्षिणौ ।  
बभूवतुश्च देवेन्द्रान् मूर्च्छितांश्चक्रतुर्मृधे ॥ १४ ॥

न कोऽपि देवसैन्यस्थस्तयोरस्त्रबलं परम् ।  
असहत्तत्ततो देवाः प्रपेलुर्भयसंयुताः ॥ १५ ॥

ततः शिवः स्वयं क्रुद्धो वृषारूढः समाययौ ।  
अनु तं जगदम्बा सा भानुर्विष्णुर्ययौ पुरः ॥ १६ ॥

तेषां युद्धं महाघोरं बभूवे रोमहर्षणम् ।  
न वक्तुं शक्यते देवि ब्रह्माण्डभयकारकम् ॥ १७ ॥

अधर्मो विष्णुना सार्धं धर्मः शङ्करमाययौ ।  
कालजिद्भानुना सार्धं प्रेतः शक्त्या महाबलः ॥ १८ ॥

कपालः कालरुद्रेण काल्या धर्मघ्न एव च ।  
नियतं युयुधुः सर्वे शस्त्रास्त्रैर्मर्मभेदिभिः ॥ १९ ॥

दिनैकं दारुणं युद्धं बभूवे देवरक्षसाम् ।  
ततः काल्या हतः पापी धर्मघ्नश्च मृतोऽभवत् ॥ २० ॥

कपालः कालरुद्रेण त्रिशूलेन प्रमूर्च्छितः ।  
प्रेतः शक्त्या हतस्तत्र ममार खड्गघाततः ॥ २१ ॥

त्रिशूलेन हतो धर्मः शिवेनामूर्च्छितोऽभवत् ।  
चक्रेण विष्णुना तद्वदधर्मो मूर्च्छितः कृतः ॥ २२ ॥

चक्रत्रिशूलकाद्यैश्च शस्त्रास्त्रैर्दैत्यसैन्यकम् ।  
हतं सर्वत्र देवेशैर्हाहाकाररवाकुलम् ॥ २३ ॥

शोणितौघा महानद्यस्तत्र जाता भयानकाः ।  
छिन्नभिन्नाश्च दैत्याद्याः पपलुः सर्वतोदिशम् ॥ २४ ॥

तत्राऽपि शस्त्रवेगेन मृताः केऽपि सुलोचने ।  
ततो ममासुरः क्रुद्धः सङ्ग्रामाय ययौ स्वयम् ॥ २५ ॥

पुरः स्थितं शिवं वीक्ष्य जगाद क्रोधसंयुतः ।  
सर्वसंहारकं सोऽपि महाबलपराक्रमः ॥ २६ ॥

[[११]]

ममासुर उवाच ।  

तिष्ठ तिष्ठ महादेव पश्य मे पौरुषं परम् ।  
दृष्टं त्वदीयं सामर्थ्यं सर्वदेवातिगं मया ॥ २७ ॥

एवमुक्त्वा महादेवं धनुः सज्जमथाऽकरोत् ।  
निष्का?श्य सुदृढं बाणं मुमोच दैत्यनायकः ॥ २८ ॥

तावत् त्रिशूलकं शम्भुश्चिक्षेप नाशकारकम् ।  
ममासुरं समासाद्य निष्फलं तद्बभूव ह ॥ २९ ॥

बाणेन स हतः शम्भुः पपात धरणीतले ।  
मूर्च्छया पीडितोऽत्यन्तं सहसा दैत्यपालिनि ॥ ३० ॥

ततो ममासुरः क्रुद्धो बाणेनैकेन वक्षसि ।  
विव्याध माधवं देवं मूर्च्छितं तं चकार ह ॥ ३१ ॥

शक्तिः सूर्यस्ततः क्रुद्धौ बाणान् चिक्षिपतुः परान् ।  
ते सर्वे निष्फला बाणाः पेतुः परमदारुणाः ॥ ३२ ॥

ततो ममासुरः सूर्यं शक्तिं विव्याध वक्षसि ।  
एकैकेन स बाणेन पतितौ धरणीतले ॥ ३३ ॥

बाणवृष्टिं महोग्रां स चक्रे क्रोधसमन्वितः ।  
तया देवेन्द्रमुख्याश्च देवाः सम्मर्दिता मृधे ॥ ३४ ॥

ततो देवान् मृतान् वीक्ष्य कांश्चिद्भयसमन्वितान् ।  
पलतो दैत्यराजः स हर्षितोऽभून् महामते ॥ ३५ ॥

देवान् शम्भुमुखान् गृह्य ययौ स्वस्थानमुत्तमम् ।  
काव्येन जीवितान् दैत्यान् प्रधानपुत्रमुख्यकान् ॥ ३६ ॥

ततो धर्मं महादैत्यः कैलासाधिपतिं सुतम् ।  
अधर्मं विष्णुलोकस्य नाथं चकार हर्षितः ॥ ३७ ॥

प्रेतं शक्तिपुरस्यापि कपालं स चकार ह ।  
सौरलोकाधिपं वीरं धर्मघ्नं ब्रह्मणस्तथा ॥ ३८ ॥

कालजितं महेन्द्रस्य यमस्य कालकं परम् ।  
लोकस्य चाधिपं चक्रे तथाऽन्येषां च दानवान् ॥ ३९ ॥

ततः स्वपुरमागम्य कारागारे समाक्षिपत् ।  
देवेन्द्रान् शिवमुख्यान् स राज्यं चक्रे महाबलः ॥ ४० ॥

ब्रह्माण्डाधिपतिर्दुष्टो बभूव स ममासुरः ।  
कृतकृत्यमिवात्मानं मेने दैत्येन्द्रसंयुतः ॥ ४१ ॥

स्त्रीमांसमदिरायुक्तो बभूवे भोगलालसः ।  
अविनाशं स्वमात्मानं मेने देहधरोऽपि सन् ॥ ४२ ॥

ततोऽतिमदसंयुक्तो ममासुरः प्रतापवान् ।  
देवाङ्गना नराणां तु कन्या नागोद्भवा बलात् ॥ ४३ ॥

समानाय्यासुरेन्द्रैः स बुभुजे पापनिश्चयः ।  
ततो बहुगते काले दैत्येन्द्रान् प्रेष्य दारुणान् ॥ ४४ ॥

खलः खण्डनकं चक्रे वर्णाश्रमसुकर्मणाम् ।  
आसुरं कर्म सर्वत्र स्थापयामास दण्डतः ॥ ४५ ॥

न स्वाहा न स्वधा कुत्र भवति स्म कदाचन ।  
न वषट्कारभावश्च वर्णसङ्करभावतः ॥ ४६ ॥

ऋषयस्ताडिताः केचित् केचिद्बन्धनसंयुताः ।  
देवस्थानानि सर्वाणि खण्डितानि च दानवैः ॥ ४७ ॥

तीर्थानि पुण्यवृक्षास्ते बभञ्जुः पापकारकाः ।  
ममासुरात्मकं कर्म चक्रिरे सर्वमानवैः ॥ ४८ ॥

प्रतिमा दैत्यनाथस्य स्थापिताः सर्वमन्दिरे ।  
इत्यादिकर्मनाशश्च बभूव जगतीतले ॥ ४९ ॥

हाहाकारयुताः सर्वे भ्रष्टा जाताः सुलोचने ।  
वर्णाश्रमविहीनास्ते जना दुःखसमन्विताः ॥ ५० ॥

राज्यं चकार दैत्येशो ममासुरः सुहर्षितः ।  
वृष्ट्यादिकमभूत्तत्र काले सर्वं भयाकुलम् ॥ ५१ ॥

[[१२]]

एवं पापे प्रवृद्धे तु देवाश्चोपोषणान्विताः ।  
कारागारे स्थिताः सर्वे बभूवुः शोकपीडिताः ॥ ५२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
सप्तमे खण्डे विघ्नराजचरिते ममासुरराज्यभोगवर्णनं
नाम पञ्चमोऽध्यायः ॥
