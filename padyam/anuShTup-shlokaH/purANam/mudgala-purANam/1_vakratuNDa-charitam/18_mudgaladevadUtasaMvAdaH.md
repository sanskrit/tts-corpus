+++
title = "१८ मुद्गलदेवदूतसंवादः"

+++
॥ श्रीगणेशाय नमः ॥

शौनक उवाच ।  

श्रुतं सूत महाभाग कथितं परमाद्भुतम् ।  
चरितं गणनाथस्य तेन तृप्ता वयं प्रभो ॥ १ ॥

शिवशक्तिमहावादं श्रुत्वा तृष्णा विवर्धते ।  
पुनश्च वद सूत त्वं गणेशस्य विचेष्टितम् ॥ २ ॥

सूत उवाच ।  

शृणु शौनक यत्नेन दक्षेणैवं महामुनिः ।  
सत्कथामृतपानं च कृत्वा पृष्टः पुनश्च यत् ॥ ३ ॥

शक्तिशङ्करसंवादं ब्रह्मभूयपदप्रदम् ।  
श्रुत्वा दक्षो महाभागः पप्रच्छ मुनिसत्तमः ॥ ४ ॥

[[४२]]

दक्ष उवाच ।  

किञ्चित्पुरातनं पुण्यं फलितं मे महाद्भुतम् ।  
पीतं मुद्गल ते वक्त्रात् कथामृतमिदं मया ॥ ५ ॥

धन्योऽसि कृतकृत्योऽसि गणेशे भक्तिमानसि ।  
गणेशाच्च परं नास्ति ज्ञातं त्वद्वाक्यतो मया ॥ ६ ॥

वद मुद्गल माहात्म्यं पुनर्गणपतेः शुभम् ।  
न तृप्तोहं महायोगिन् पीत्वा ब्रह्मामृतं महत् ॥ ७ ॥

शिवशैलसुतावादो महानन्दप्रदायकः ।  
तत्राष्टौ गणराजस्य ह्यवताराः श्रुता मया ॥ ८ ॥

तेषां तच्चरितं चाऽपि माहात्म्यं तेऽपि यन् महत् ।  
श्रोतुमिच्छामि योगीश दयां कृत्वा वदस्व मे ॥ ९ ॥

किमर्थं गणराजोऽयमवतारं करोति वै ।  
ब्रह्मभूयमयो देवस्तद्वदस्व महामुने ॥ १० ॥

परोपकरणार्थाय त्वादृशा मुनिसत्तमाः ।  
भ्रमन्ति धरणीं ब्रह्मन् पतितेभ्यः सुखप्रदाः ॥ ११ ॥

दर्शनस्पर्शनेनैव भाषणेन विशेषतः ।  
पावयन्ति जनान् सर्वान् साधवः समदर्शिनः ॥ १२ ॥

सूत उवाच ।  

श्रुत्वा दक्षवचो रम्यं प्रत्युवाच स मुद्गलः ।  
प्रहृष्टो भावयुक्तस्य दक्षस्य च महात्मनः ॥ १३ ॥

मुद्गल उवाच ।  

शृणु दक्ष महाभाग धन्योऽसि न च संशयः ।  
येन त्वं गणनाथस्य कथां पृच्छसि मां प्रभो ॥ १४ ॥

पापिनां नास्तिकानां वै दाम्भिकानां कदाचन ।  
सत्कथाऽमृतपानस्य चेच्छा नोत्पद्यते क्वचित् ॥ १५ ॥

द्वन्द्वभावविचारज्ञास्तथा सहनकारकाः ।  
भूतेषु समभावाश्च संसारतरणे रताः ॥ १६ ॥

परोपकारकार्येषु मतिस्तेषां प्रवर्तते ।  
एतादृशा महाभागा गणेशे सादराः प्रभो ॥ १७ ॥

कथां गणपतेर्नित्यं शृण्वन्ति च पठन्ति ते ।  
श्रावयन्ति जनानन्यान् भक्तिभावसमन्विताः ॥ १८ ॥

अतस्त्वं सादरो भूत्वा शृणुषे पापनाशिनीम् ।  
कृत्वा वर्धयसि प्रश्नं कथां गणपतेः शुभाम् ॥ १९ ॥

शृणु यच्च पुरावृत्तं मदीयं भावपूर्वकम् ।  
तवाऽग्रे कथयिष्यामि संशयो येन नश्यति ॥ २० ॥

अवतारकथामग्रे ज्ञास्यसि त्वं यथार्थतः ।  
गणराजपदं सर्वं प्राप्स्यसि त्वं च भक्तिमान् ॥ २१ ॥

अहं तपसि संविष्टः शिलोञ्छाजीवमाश्रितः ।  
दश पञ्च दिनेष्वेव द्वादश्यां मम पारणम् ॥ २२ ॥

द्रोणमात्रं चिनोम्यन्नमुपोषणसमन्वितः ।  
तेनान्नेन यथान्यायं पञ्चयागानकृष्यहम् ॥ २३ ॥

एवं बहुगते काले तपसे मयि संस्थिते ।  
देवाः सर्वे भयोद्विग्नाः किमयं साधयिष्यति ॥ २४ ॥

ऐद्रं पदं विधातुर्वा वैष्णवं शैवमेव च ।  
किं वाञ्छति महाभागो मुनिस्तपसि संस्थितः ॥ २५ ॥

इति देवैः प्रेषितस्तु मुनिः सर्वार्थकोविदः ।  
ममाश्रमे परीक्षार्थं दुर्वासाः कोपवान् ययौ ॥ २६ ॥

नग्न उन्मत्ततुल्यः सन्नागतः पारणे मम ।  
मह्यं भिक्षां मुने देहि यया तृप्तो भवाम्यहम् ॥ २७ ॥

इत्यूचे तु मया दत्तमन्नं तस्मै महात्मने ।  
न ज्ञातो मुनिमुख्योऽयं दुर्वासा आगतो गृहम् ॥ २८ ॥

तदन्नं सकलं भुक्त्वा द्रोणमात्रं महामुनिः ।  
उच्छिष्टं लिप्तवान् देहे गतो विकलमानसः ॥ २९ ॥

[[१८]]

मानसे मे महानन्दः प्राप्तो दक्ष प्रजापते ।  
धन्यं तपो मदीयं वै तृप्तः सर्वान्नभुक् जनः ॥ ३० ॥

उपोषणे समायुक्तोऽहं तत्र तपसि स्थितः ।  
पुनः स द्वादशीघस्रे पारणार्थं समाययौ ॥ ३१ ॥

दुर्वाससं पुनर्यातं तादृशं वेषमास्थितम् ।  
महता हर्षयुक्तेनाऽपूजयं च महामुनिम् ॥ ३२ ॥

सर्वान्नं भुक्तवान् सद्य एवं षड्वारमाययौ ।  
मम भावपरीक्षार्थं तपःखण्डनकारकः ॥ ३३ ॥

पूर्वपुण्यप्रभावेण च्यावितो न मनागपि ।  
त्रिमासोपोषितो भावयुक्तेन तपसाऽभवम् ॥ ३४ ॥

तपसा भावशुद्धेन परितुष्टो महामुनिः ।  
स्वरूपं दर्शयामास योगरूपं महाद्भुतम् ॥ ३५ ॥

उवाच शुद्धिमापन्नो मुद्गल त्वं न संशयः ।  
गच्छ स्वर्गं महाभाग अक्षयं भोक्तुमर्हसि ॥ ३६ ॥

स्वर्गलोका जिताः सर्वे त्वयाऽक्षय्यप्रकाशकाः ।  
तपसा शुद्धभावेनाधुना तान् गच्छ मुद्गल ॥ ३७ ॥

इत्युक्त्वा मां स दुर्वासा गतः स्वाश्रममण्डले ।  
तस्मिन्नेव क्षणे स्वर्गाद्विमानं तत्र चागतम् ॥ ३८ ॥

विमानात् पुरुषो दिव्यभूषणैर्भूषितः परः ।  
उत्तीर्य मे सुसान्निध्यमागतः पूजितो मया ॥ ३९ ॥

उवाच मधुरं वाक्यं चलेति त्वं मयासह ।  
स्वर्गादागतवन्तं वै विद्धि मुद्गल मां तथा ॥ ४० ॥

बृहस्पतिपुरोगः स देव इन्द्रः प्रतापवान् ।  
त्वदर्थं संस्थितः स्वामिन् तेनाहं प्रेषितो मुने ॥ ४१ ॥

इदं विमानमारुह्य नानाभोगसमन्वितम् ।  
मया सार्धं महाभाग चल स्वर्गं सुभोगदम् ॥ ४२ ॥

सूत उवाच ।  

देवदूतवचो रम्यं श्रुत्वैवं मुद्गलो मुनिः ।  
विनयावनतो भूत्वा तं पप्रच्छ मुदान्वितः ॥ ४३ ॥

मुद्गल उवाच ।  

स्वर्गेषु सर्वलोकेषु के गुणाः सन्ति तान् वद ।  
दोषाः के तत्र तिष्ठन्ति श्रुत्वा यामि त्वरान्वितः ॥ ४४ ॥

सूत उवाच ।  

मुद्गलस्य वचः श्रुत्वा देवदूतस्तमब्रवीत् ।  
विनयेन च सन्तुष्टो यथातथ्यं विभागशः ॥ ४५ ॥

देवदूत उवाच ।  

कर्मभूमिरियं ब्रह्मन् भोगभूमिस्तु सा मता ।  
स्वर्गरूपा नरादीनां कर्मभोगप्रदायिनी ॥ ४६ ॥

नानासुखप्रदं तत्र गुणं वक्तुं न शक्यते ।  
ईप्सितं लभते सर्वं सदा यौवनसंस्थितिः ॥ ४७ ॥

क्लमः स्वेदादिकं तत्र नैव शीतोष्णता तथा ।  
अप्सरोभिर्विहाराश्च कामरूपा गतिर्भवेत् ॥ ४८ ॥

स्वकर्मतुल्यभोगाश्च भोक्तव्याः सर्वभावतः ।  
ये ये भोगा देहिनां च ते ते तत्र समास्थिताः ॥ ४९ ॥

भोगभूमिः समाख्याता स्वर्गरूपा महामुने ।  
वद तत्र च किं न्यूनं यतः पृच्छसि मां प्रभो ॥ ५० ॥

त्वया नानाविधं कर्म तपसा साधितं मुने ।  
स्वर्गलोकाः कृताः सर्वेऽक्षयास्तान् भोक्तुमर्हसि ॥ ५१ ॥

तत्र स्वर्गे त्रयो दोषास्तान् शृणुष्व महामुने ।  
इह कर्म कृतं लोकैर्भोक्तव्यं शुभरूपकम् ॥ ५२ ॥

तत्र कर्म कृतं लोकैः तदेव फलहीनकम् ।  
तेन लोको हि दुःख्यस्ति तदन्ते किं भवेदिति ॥ ५३ ॥

[[४४]]

एतादृशं मया कर्म पुण्यरूपं कृतं महत् ।  
एतावन्तं च कालं मे स्वर्गवासो भविष्यति ॥ ५४ ॥

एकं दोषं महान्तं च जानीहि मुनिसत्तम ।  
द्वितीयं शृणु दोषं त्वं कथयामि सविस्तरम् ॥ ५५ ॥

नाना स्वर्गषु मित्राणि नाना प्रीतिविवर्धनाः ।  
देवास्तत्र महाभाग सह तैर्मोदते स्वयम् ॥ ५६ ॥

सत्कर्म तस्य तेनैव भुक्तं स्वर्गे यथायथम् ।  
पश्चात् पतनकाल तु तमधः पातयन्ति ते ॥ ५७ ॥

क्षणमेकं न तं कोऽपि स्नेहं पश्यति लोकपः ।  
पतनस्य भयं चित्ते दोषोऽयं पातरूपकः ॥ ५८ ॥

तृतीयं दोषरूपं यच्छृणु त्वं भावपूर्वकम् ।  
तद्वदिष्यामि ते प्रीत्या येन ज्ञानं भवेत्परम् ॥ ५९ ॥

सत्कर्मकारिणस्त्वन्ये महाभोगकरा मुने ।  
सन्ति स्वर्गेषु चानेके तान् दृष्ट्वा तपति स्वयम् ॥ ६० ॥

धिङ् मां न्यूनविहारेण तिष्ठामि स्वल्पपुण्यतः ।  
महापुण्यकरा अन्ये अधिकं विहरन्त्युत ॥ ६१ ॥

सदा हृदि तपत्येवं स्वर्गभूमिस्वभावतः ।  
हृदि तापात्मको दोषस्तृतीयः कथितो मया ॥ ६२ ॥

अनन्तगुणसंयुक्तं स्वर्गं जानीहि तापस ।  
दोषैस्त्रिभिः समायुक्तं महापुण्यप्रभावतः ॥ ६३ ॥

धन्यस्त्वं मुनिशार्दूल तत् स्वर्गे विजिते त्वया ।  
भुङ्क्ष्व भोगान् मनोज्ञान् वै चल शीघ्रं मया सह ॥ ६४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेप्रथमे खण्डे वक्रतुण्डचरिते मुद्गलदेवदूतसंवादो नामाष्टादशोऽध्यायः ॥
