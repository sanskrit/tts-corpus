+++
title = "३१ दत्तात्रेयसङ्गमः"

+++
॥ श्रीगणेशाय नमः ॥

मुद्गल उवाच ।  

शृणु दक्ष महाश्चर्यं दैत्यस्य च विचेष्टितम् ।  
ब्रह्माण्डाधिपतिर्जातो मत्सरः कर्मणा स्वयम् ॥ १ ॥

सुन्दरप्रियपुत्रं च कैलासाधिपतिं ततः ।  
चक्रे वैकुण्ठनाथं तं पुत्रं स्वं विजयप्रियम् ॥ २ ॥

प्रह्लादं सत्यलोकेशं माहेन्द्रेशं विरोचनम् ।  
एवं चक्रे च राजेशः स्वर्गाधीशान् स दैत्यपान् ॥ ३ ॥

स्वयं भूमिं समागम्य नगरं निर्ममे ततः ।  
मत्सरावासकं नाम तत्रैव न्यवसन्मुदा ॥ ४ ॥

त्रैलोक्यं वशगं सर्वं चकार स्वेन तेजसा ।  
शिवादयश्च देवेन्द्रा गृहे तस्य समास्थिताः ॥ ५ ॥

तान् समानाय्य दैत्येशो हर्षयुक्तेन चेतसा ।  
उवाच मधुरं वाक्यं सामयुक्तं महासुरः ॥ ६ ॥

शृणु शम्भो महाभाग देवेन्द्रैः सह देवप ।  
यत्रेच्छा गच्छ तत्र त्वं मदाज्ञां पालयन् सदा ॥ ७ ॥

एवमुक्त्वा स दैत्येन्द्रो मोचयामास शङ्करम् ।  
देवैः सह महाभागो मत्सरो हर्षसंयुतः ॥ ८ ॥

शिवोऽपि देवसङ्घातैः पर्वतद्रोणिमाश्रितः ।  
चिन्ताविष्टो महादेवः कालं पश्यंश्च संस्थितः ॥ ९ ॥

यत्र तत्र गुहायां ते देवा विष्णुपुरोगमाः ।  
संस्थिता भयभीताश्च दिवसानतिचक्रमुः ॥ १० ॥

पृथिव्यां दैत्यराजेन ततो धर्मस्य खण्डनम् ।  
कृतं सर्वत्र तेनैव हाहाकारोऽभवन् महान् ॥ ११ ॥

देवानां प्रतिमा यत्र तां भङ्क्त्वा चिक्षिपुर्जले ।  
दैत्यास्तदाज्ञया दक्ष धर्मलोपं प्रचक्रिरे ॥ १२ ॥

मत्सरस्य च दैतेयाः प्रतिमाः सर्वभावतः ।  
देशे देशे पुरे ग्रामे स्थापयामासुरञ्जसा ॥ १३ ॥

गृहे गृहे च देवानां प्रतिमां संस्थितां पराम् ।  
तां भङ्क्त्वा जलमध्ये ते चिक्षिपुश्च प्रजापते ॥ १४ ॥

मत्सरप्रतिमां कृत्वा प्रतिगेहं ददुस्ततः ।  
देत्याः सुदारुणा विश्वं त्रासयामासुरेव च ॥ १५ ॥

ब्राह्मणांश्च समानीय ताडयामास मत्सरः ।  
ममैव मन्त्रसूक्तेन यज्ञादि क्रियतां द्विजाः ॥ १६ ॥

मम नाम्ना च गायत्रीं युक्तां जपत मा चिरम् ।  
अग्निहोत्रादिकं कर्म कुरुध्वं मन्मतं तथा ॥ १७ ॥

अहमेवेश्वरो देवो ब्राह्मणादि जनस्य च ।  
भजतां मम पादौ च दुर्लभं किं भविष्यति ॥ १८ ॥

धनधान्यादिकं सर्वं स्वर्गभोगादिसंयुतम् ।  
दास्यामि नात्र सन्देहो मदधीनं जगत्सदा ॥ १९ ॥

[[७१]]

मम प्रीतिकरा येन दैत्या भोज्यैः प्रपूजिताः ।  
तेन सन्तर्पितो नूनं वाञ्छितं पूरयाम्यहम् ॥ २० ॥

एवमादि स सर्वत्र नानाधर्मनिकृन्तनम् ।  
कारयामास दुर्बुद्धिर्मत्सरो मत्सरान्वितः ॥ २१ ॥

केचिदृषिगणा दक्ष वनं व्याघ्रादिसंयुतम् ।  
जग्मुस्तत्र क्रियाः सर्वाश्चक्रुर्धर्मपरायणाः ॥ २२ ॥

देहरक्षणसक्ताश्च मुनयो भ्रंशमागताः ।  
सर्ववर्णपरिभ्रष्टा जना जाताः प्रजापते ॥ २३ ॥

यजनं याजनं तत्र स्वधर्मादिस्वभावजम् ।  
कर्म सर्वं न चक्रुस्ते जनास्तद्भयभाविताः ॥ २४ ॥

न स्वाहा न स्वधा कुत्र न वषट्कार आभवत् ।  
वर्णसङ्करकृल्लोकाः स्थिता भयसमन्विताः ॥ २५ ॥

एवं पापस्य वृद्धिश्च सञ्जाता भयदायिनी ।  
ततो देवगणाः सर्वे उपोषणनिपीडिताः ॥ २६ ॥

विचारं तत्र चक्रुस्ते मत्सरस्य विनाशने ।  
न च किञ्चिद्भयोद्विग्ना नाशार्थं शेकुरोजसा ॥ २७ ॥

एतस्मिन्नन्तरे तत्र दत्तात्रेयः समाययौ ।  
साक्षाद् ब्रह्ममयो योगी न्यस्तस्वपरविभ्रमः ॥ २८ ॥

मलिनो जडवल्लोके भ्रमति स्म पिशाचवत् ।  
चेष्टितैश्चेष्टते नग्नो बालवद् द्वन्द्वकारकः ॥ २९ ॥

उन्मत्तवन्महाभागो भयं नैव प्रविन्दति ।  
आत्रेयो गणराजस्य भक्तः परमशोभनः ॥ ३० ॥

तं दृष्ट्वा देवसङ्घास्ते समुत्तस्थुः सुसादराः ।  
प्रणेमुः कार्यसिध्यर्थं पूजयामासुरञ्जसा ॥ ३१ ॥

पादसंवाहनं तस्य चक्रुः केचन भावतः ।  
फलादिना च नैवेद्यमर्पयामासुरादरात् ॥ ३२ ॥

पप्रच्छुर्भुक्तवन्तं तं विनयेन समन्विताः ।  
शम्भुविष्णुमुखाः सर्वे भयभीता महामुनिम् ॥ ३३ ॥

शिव उवाच ।  

स्वामिंस्त्वं द्वन्द्वहीनश्च नित्यमानन्दभाक् परः ।  
न्यस्तस्वपरभावश्च तथाऽपि जनवत्सलः ॥ ३४ ॥

गणेशस्य वरो भक्तः साक्षाद्गणपतिः स्वयम् ।  
योगभावेन सम्पन्नो योगी योगविदां वरः ॥ ३५ ॥

तथापि दुःखितान् दृष्ट्वा मनस्ते कलिलं भवेत् ।  
उपाधिहीनभावेन दुःखनाशं करोषि वै ॥ ३६ ॥

अतो वयं महाभाग पीडिता मत्सरेण वै ।  
भ्रष्टस्थाना वने सर्वे चरामः श्वापदा इव ॥ ३७ ॥

अत्राऽपि धर्मलोपेन पीडिता वयमुत्कटम् ।  
उपोषणपराः स्वामिन् मरिष्यामो महामते ॥ ३८ ॥

अत्र ते दर्शनं प्राप्तं पूर्वपुण्यबलेन भोः ।  
तेन दुःखविहीनाश्च भविष्यामो न संशयः ॥ ३९ ॥

अतो मत्सरदैत्यस्य नाशोपायं वद प्रभो ।  
येन सर्वं जगत्क्लिष्टं तत् सुखं कुरु मानद ॥ ४० ॥

एकस्य दोषयोगेन बहवः पीडिता यदि ।  
अनुपाधितया योगी तं दोषं नाशयिष्यति ॥ ४१ ॥

शक्तश्चेत् स्वस्वभावेन सर्वेभ्यः सुखदायकः ।  
अतस्त्वं रक्ष योगीश जगत् कृत्स्नं विशेषतः ॥ ४२ ॥

मुद्गल उवाच ।  

शिवस्य वचनं श्रुत्वा देवान् दीनतमान् परान् ।  
दृष्ट्वा स करुणायुक्तः प्रत्युवाच च हर्षयन् ॥ ४३ ॥

दत्तात्रेय उवाच ।  

[[७२]]

शृणु शम्भो जगन्नाथ त्वं साक्षादीश्वरः शिवः ।  
तवाधीनमिदं सर्वं त्वां ब्रुवे किं महामते ॥ ४४ ॥

तथापि वच्मि देवेश त्वदाज्ञासम्प्रचोदितः ।  
येन त्वं देवसंयुक्तः सुखं विन्दसि शाश्वतम् ॥ ४५ ॥

त्वदीये हृदये शम्भो मत्सरः संस्थितोऽधुना ।  
ईश्वरोऽहमिदं सर्वं मदधीनं प्रवर्तते ॥ ४६ ॥

न मत्समस्त्रिभुवने इति यन् मत्सरः स च ।  
जहि तं योगमार्गेण हृदयस्थं महासुरम् ॥ ४७ ॥

श्रेष्ठं दृष्ट्वा महेर्ष्या ते जायते या महामते ।  
जहि तां तपसा शम्भो गणेशस्य प्रसेवया ॥ ४८ ॥

एकाक्षरविधानेन मयाऽसौ सेवितः पुरा ।  
तेनाऽहं च गणाधीशो न भिन्नौ मयि तिष्ठतः ॥ ४९ ॥

अतस्त्वं योगमार्गेण गणेशं सर्वसिद्धिदम् ।  
एकाक्षरविधानेन तमाराधय यत्नतः ॥ ५० ॥

हृदिस्थं मत्सरं हत्वा पश्चात्तं जहि दानवम् ।  
योगेन त्वं समर्थो हि भविताऽसि न संशयः ॥ ५१ ॥

एवमुक्त्वा महादेवं गतोऽसौ मुनिसत्तमः ।  
यदृच्छया चरन् सन् वै सेवते गणनायकम् ॥ ५२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेप्रथमे खण्डे वक्रतुण्डचरिते दत्तात्रेयसङ्गमो नामैकत्रिंशोऽध्यायः ॥
