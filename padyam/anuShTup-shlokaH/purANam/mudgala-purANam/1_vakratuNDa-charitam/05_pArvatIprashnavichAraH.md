+++
title = "०५ पार्वतीप्रश्नविचारः"

+++
॥ श्रीगणेशाय नमः ।  
शौनक उवाच ।  

श्रुतं दक्षस्य चरितं यज्ञध्वंसादिकं महत् ।  
मुद्गलस्य च दक्षस्य संवादं कथयस्व भोः ॥ १ ॥

सूत उवाच ।  

शृणु शौनक संवादं दक्षमुद्गलसम्भवम् ।  
ब्रह्मभूयकरं पूर्णं भावेन च श्रुतं हृदि ॥ २ ॥

दक्षप्रश्नं परं धृत्वा मुद्गलो गणपप्रियः ।  
तं प्रत्युवाच भावेन महर्षिर्योगिनां वरः ॥ ३ ॥

मुद्गल उवाच ।  

सर्वेषां गणपो माता पिता चैव न संशयः ।  
तेन सर्वादिपूज्योऽयं सर्वपूज्यः स देवराट् ॥ ४ ॥

ज्येष्ठराजेति यद्वाक्यं वेदेन प्रतिपादितम् ।  
ज्येष्ठं भावाच्च तस्यापि ज्ञातव्यं सर्वसम्मतम् ॥ ५ ॥

तस्य सर्वे कलांशा वै कलांशांशाश्च केचन ।  
न कला तस्य सम्पूर्णा जगत्यां कुत्र दृश्यते ॥ ६ ॥

विनायको नाम तेन जातोऽसौ भगवान् खलु ।  
विशेषेण च सर्वेषां नायकोऽयं गणाधिपः ॥ ७ ॥

विगतो नायको यस्य स्वेच्छाचारी विनायकः ।  
स्वानन्दलोकवासी च स्वसुखेन प्रभावतः ॥ ८ ॥

ब्रह्मविष्णुशिवाद्यैश्च वेदैर्योगिभिरेव च ।  
सर्वैः सम्पूजितो देवो धर्मकामार्थमुक्तये ॥ ९ ॥

अहं ब्रह्मेति माहात्म्याद् गर्वो भवति शाश्वतः ।  
शिवादीनां यदाधारादिदं सर्वं प्रवर्तते ॥ १० ॥

तदा मदहरोऽयं वै तेषां ज्ञानार्थसिद्धये ।  
विघ्नकर्ता महाराजः स्वयं भवति विघ्नपः ॥ ११ ॥

पदभ्रष्टाः कृतास्तेन सर्वे देवादयो द्विजाः ।  
किमाधारमिदं सर्वं विचिन्वन्ति समाधिना ॥ १२ ॥

तेन पश्यन्ति योगेन चेतसः पञ्चवृत्तिभिः ।  
तासां प्रकाशकोऽयं वै चिन्तामणिरिति स्मृतः ॥ १३ ॥

वेदैः सम्पादितं ज्ञात्वा शरणं तं व्रजन्ति ते ।  
ततो विघ्नहरो जातस्तेषां सर्वार्थदः स्मृतः ॥ १४ ॥

सर्वसत्तात्मकोऽयं वै विघ्नराजः प्रकीर्तितः ।  
अत एव गणेशाद्धि परं किचिन्न विद्यते ॥ १५ ॥

सविघ्नस्त्वं प्रजातोऽसि तमेव शरणं व्रज ।  
चिन्तामणिं विघ्नहरं गणेशं च विनायकम् ॥ १६ ॥

सूत उवाच ।  

प्रजापतिरिति श्रुत्वा दक्षो हृष्टमनाः पुनः ।  
पप्रच्छ विनयेनैव कथां पापप्रणाशिनीम् ॥ १७ ॥

दक्ष उवाच ।  

कोऽयं स्वानन्दवासी वै कथं ज्ञेयो भवेन्मया ।  
वद तत्र विभो मार्गं तेन तं सततं भजे ॥ १८ ॥

मुद्गल उवाच ।  

अत्र ते कथयिष्यामि इतिहासं पुरातनम् ।  
पार्वतीशिवसंवादं यथा जातं शृणुष्व भोः ॥ १९ ॥

कैलासे गिरिवर्ये तु सुखासीनं महेश्वरम् ।  
पार्वती प्रणता भूत्वा पृच्छति स्म मुदायुता ॥ २० ॥

पार्वत्युवाच ।  
शिव त्वं सर्वदेवानां नागानां रक्षसां तथा ।  
मानवानां च सर्वेषां पूज्यः स्वामी न संशयः ॥ २१ ॥

तेभ्यः पदप्रदाता त्वं सर्वाधीशः पुरातनः ।  
मायाविकारहीनश्च शिवस्तेन प्रकीर्तितः ॥ २२ ॥

त्वं किं समाधिना देव ध्यायसे मां वद प्रभो ।  
त्वत्तः परतरं किञ्चिन्न दृष्टं नैव संश्रुतम् ॥ २३ ॥

इति पृष्टो महादेवस्तां प्रत्यूचे च सादरम् ।  
सारं वेदादिमान्यं च ब्रह्मभूयकरं परम् ॥ २४ ॥

श्रीमहादेव उवाच ।  

शृणु प्रिये प्रवक्ष्यामि यं ध्यायामि दिवानिशम् ।  
गणेशं हृदि संस्थं मे स्वानन्दावासिनं परम् ॥ २५ ॥

[[१४]]

साकारं च निराकारं तस्मिन्देवि न विद्यते ।  
मनोवाणीविहीनं न मनोवाणीमयं न वै ॥ २६ ॥

शिवस्य वचनं श्रुत्वा पार्वती प्रेमसंयुता ।  
उवाच मधुरं वाक्यं वाक्यज्ञा भावपूर्वकम् ॥ २७ ॥

पार्वत्युवाच ।  
कोऽसौ गणेशनामा वै कथं स हृदि तिष्ठति ।  
स्वानन्दवसतिः का च यत्र तिष्ठति स प्रभुः ॥ २८ ॥

साकारो न निराकारो कथं स ज्ञायते जनैः ।  
मनोवाणीमयो नैव हीनस्ताभ्यां न च क्वचित् ॥ २९ ॥

तस्य ध्यानं महेशापि कर्तुं नैव प्रशक्यते ।  
ध्यायसे केन मार्गेण भव मे कथय प्रभो ॥ ३० ॥

अहं दासी त्वदीया वै शिष्यभावेन संस्थिता ।  
कथयस्व महादेव ध्यानं गाणेशकं मम ॥ ३१ ॥

तमहं साधयिष्यामि साक्षात्कारेण वै यथा ।  
कृतकृत्या भविष्यामि प्रसादात्ते न संशयः ॥ ३२ ॥

मुद्गल उवाच ।  

इति पृष्टो महादेवो देव्या भक्त्यादरेण च ।  
पात्रं गणेशमार्गस्य दृष्ट्वा प्रेमयुतोऽब्रवीत् ॥ ३३ ॥

तत्तेऽहं शृणु वक्ष्यामि गुह्याद् गुह्यतमं महत् ।  
रहस्यं वेदशास्त्राणां यस्मात्परतरं न च ॥ ३४ ॥

दक्ष उवाच ।  

तव वाक्यामृतेनाऽहं प्रीतो मुद्गल साम्प्रतम् ।  
उमामहेशसंवादं योगीन्द्र कथयस्व मे ॥ ३५ ॥

सूत उवाच ।  

दक्षस्य भावयुक्तं तद्वचनं मुद्गलेन वै ।  
श्रुतं तेन सुसन्तुष्टो वक्तुं समुपचक्रमे ॥ ३६ ॥

मुद्गल उवाच ।  

शम्भुः स्मृत्वा गणेशानं हृदि ध्यात्वा महायशाः ।  
प्रत्युवाच महादेवीं गाणपत्यः प्रतापवान् ॥ ३७ ॥

श्रीशिव उवाच ।  

सर्व मायामयं विद्धि जायते यच्च चेतसा ।  
चित्तप्रवेशहीनं च मायातीतं निगद्यते ॥ ३८ ॥

रचितं द्विविधं येन स एव गणनायकः ।  
स्वसंवेदं महः प्रोक्तं वेदयेत्तद्विशेषतः ॥ ३९ ॥

तत्रैव दृश्यते देवो योगिभिर्यागपारगैः ।  
तेन स्वानन्दवासी स कथ्यते वेदवादिभिः ॥ ४० ॥

चित्तस्य पञ्चभूमीनां प्रकाशनकरः स्मृतः ।  
चिन्तामणिरिति ख्यातो हृदि सन्तिष्ठति प्रभुः ॥ ४१ ॥

समूहे गणधातुश्च तेषां स्वामी गणेश्वरः ।  
अभेदयोगमार्गेण सदा ध्यातुं स शक्यते ॥ ४२ ॥

मुद्गल उवाच ।  

श्रुत्वा शिववचो रम्यं पार्वती विनयान्विता ।  
चकिता प्रत्युवाचेदं वचनं हितकारकम् ॥ ४३ ॥

पार्वत्युवाच ।  
भगवन्कथितं कूटवचनं योगभावितम् ।  
न बुद्धं तन्मया स्वामिंस्तस्माच्च सुलभं वद ॥ ४४ ॥

ब्रह्म मायामयं प्रोक्तं कीदृशं कथय प्रभो ।  
मायाहीनं कथं ज्ञेयं विस्तरेण वदस्व मे ॥ ४५ ॥

मुद्गल उवाच ।  

शक्तिप्रश्नं च संश्रुत्य हृष्टः शम्भुः सुयोगवित् ।  
साश्रुनेत्रः सरोमाञ्चो भक्त्या जातो महायशाः ॥ ४६ ॥

आदिमायां प्रशंसन् सन् वक्तुं तामुपचक्रमे ।  
योगमार्गस्य सिद्धयर्थं विस्तरेण महेश्वरः ॥ ४७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेप्रथमे खण्डे वक्रतुण्डचरिते पार्वतीप्रश्नविचारो नाम पञ्चमोऽध्यायः ॥

[[१५]]

