+++
title = "०८ गुणेशवरप्रदानम्"

+++
॥ श्रीगणेशाय नमः ॥

श्रीशिव उवाच ।  

शृणु देवि गणेशस्य चरितं पापनाशनम् ।  
भुक्तिमुक्तिप्रदं चैव स्मरणेन सुसिद्धिदम् ॥ १ ॥

गजाननः प्रसन्नात्मा परमात्मा परात्परः ।  
भक्तानन्दकरः साक्षादूचिवान् भक्तिभावितः ॥ २ ॥

श्रीगजानन उवाच ।  

भो भोस्तत्त्वानि सर्वाणि वरं ब्रूत हृदीप्सितम् ।  
तपसाऽहं प्रसन्तुष्टो भक्त्या स्तोत्रेण भावतः ॥ ३ ॥

भवत्कृतमिदं स्तोत्रमतिप्रीतिकरं मम ।  
सर्वसिद्धिप्रदं चैव पठते शृण्वते भवेत् ॥ ४ ॥

विद्याकामो लभेद्विदयां धनकामो धनं लभेत् ।  
स्त्रीकामः स्त्रियमाप्नोति पुत्रकामः सुपुत्रकान् ॥ ५ ॥

मुक्तिकामो लभेन्मुक्तिं जयकामो जयं लभेत् ।  
अस्य स्तोत्रस्य पठनात् वाञ्छितं लभते परम् ॥ ६ ॥

श्रीशिव उवाच ।  

गणेशवचनं श्रुत्वा भक्तिनम्रात्मकन्धराः ।  
ऋषयस्तं प्रणम्यादावूचुस्ते हृष्टमानसाः ॥ ७ ॥

आदिऋषय ऊचुः ।  
प्रसन्नो भगवन्नद्य यदि देयो वरो महान् ।  
त्वदीयामचलां भक्तिं देहि नो गणनायक ॥ ८ ॥

सृष्टिसामर्थ्यमत्यन्तमस्माकं त्वत्प्रसादतः ।  
अस्तु वै भजतां सर्वसिद्धिदाश्च वयं तथा ॥ ९ ॥

यद्यत् हृदीप्सितं देव तत्तत् सिध्यतु सर्वदा ।  
बन्धहीनत्वमनिशं देहि त्वं विघ्ननाशन ॥ १० ॥

तत्त्वानां वचनं सर्वे श्रुत्वा गणपतिः स्वयम् ।  
ददौ तेषामभीष्टं स महादेवि महप्रदः ॥ ११ ॥

श्रीगजानन उवाच ।  

दत्ता वरा मया देवा ये भवद्भिर्वृताः पराः ।  
इत्युक्त्वान्तर्दधे ढुण्ढिः ऋषीणां पश्यतां खलु ॥ १२ ॥

स्वानन्दे च गते देवे गणेशे परमात्मनि ।  
खिन्ना इवाऽभवन् देवाः परस्परमुखेक्षणाः ॥ १३ ॥

गणेशवरदानेन ज्ञानं प्राप्य महाद्भुतम् ।  
बुद्धियुक्ता महादेवाः सृष्टिं चक्रुः प्रभावतः ॥ १४ ॥

परस्परप्रवेशं च चक्रुस्त ऋषयस्तदा ।  
तेनैकभावतां प्राप्तास्तस्मादण्डं बभूव वै ॥ १५ ॥

तस्मिन्नण्डे पुमानादिरेकः सर्वात्मशक्तिमान् ।  
जातो वै भगवान् साक्षाद् गुणेशो गुणवल्लभः ॥ १६ ॥

महता कालयोगेन देहात्तस्य विनिःसृताः ।  
आपस्तत्र स्थितं ह्यण्डं तत्र वृद्धिं ययौ च सः ॥ १७ ॥

कालेनावयवी जातस्ततः सम्पूर्णदेहवान् ।  
तस्य तेजःप्रभावेण तदण्डं स्फुटितं महत् ॥ १८ ॥

स एव निःसृतः साक्षादसङ्ख्यातार्कसन्निभः ।  
अपारमहिमा यस्य सर्वादिः सर्वभावनः ॥ १९ ॥

सर्वतो हस्तपादो वै सर्वतो नासिकोदरः ।  
सर्वतोऽक्षिमुखोऽनन्तः सर्वतः श्रुतिमान् बभौ ॥ २० ॥

असङ्ख्यावयवो देवो ह्यसङ्ख्योदारविक्रमः ।  
असङ्ख्यलीलया युक्तः परमात्मस्वभाववान् ॥ २१ ॥

आदिमध्यान्तहीनः स सर्वत्र व्याप्य संस्थितः ।  
महतां च महीयान् यो यस्य पारो न दृश्यते ॥ २२ ॥

अणुभ्योऽणुतरो देवो रोमरन्ध्रेषु यस्य वै ।  
ब्रह्माण्डानि भ्रमन्ति स्म परागा इव चाम्बरे ॥ २३ ॥

महाकारणनामा वै तुरीयो देहधारकः ।  
आत्मप्रतीतिरूपं यत्कथ्यतेऽसौ महाद्युतिः ॥ २४ ॥

गुणानामधिपोऽयं वै गुणेशस्तेन कथ्यते ।  
सर्वात्मा सर्वरूपश्च नाददेहधरः प्रभुः ॥ २५ ॥

[[२१]]

गुणेशेन कृतं कर्म नानाचेष्टात्मकं ततः ।  
तेन नामानि जातानि पश्चात्तस्य महात्मनः ॥ २६ ॥

आपः शरीरसंसृष्टास्तत्र सुप्तोऽयमीश्वरः ।  
नारायण इति प्राप्तं नाम तस्य महात्मनः ॥ २७ ॥

आपो नरप्रसूताश्च तेन नाराः प्रकीर्तिताः ।  
ता एवायतनं तस्य कर्मणा तेन स प्रभुः ॥ २८ ॥

भिन्नं भिन्नं सृजति च त्रिविधं त्रिविधं पृथक् ।  
ब्रह्मेति तेन सम्प्राप्तं नाम तस्य प्रभावतः ॥ २९ ॥

वेदोपनिषदि प्रोक्तो ब्रह्मलोकः सनातनः ।  
सर्वेभ्यो यः परः श्रेष्ठमेनं विद्धि सुनिश्चितम् ॥ ३० ॥

सर्वेषां यत्नदाता स कालरूपेण वर्तते ।  
चालकस्तेन नामाभून् महादेव इति प्रभोः ॥ ३१ ॥

कर्मणामयमाधारो जातः सूर्य इति स्मृतः ।  
मोहको वस्तुजातानामादिशक्तिश्च तेन सः ॥ ३२ ॥

इत्यादिनामतां प्राप्तो नानाभावेन कर्मणा ।  
गुणेशस्तु तुरीयात्मा सर्वत्राऽसौ महान् प्रभुः ॥ ३३ ॥

कारणानां च सर्वेषां कारणं च न संशयः ।  
महाकारणमेतच्च पुराणेषु प्रपठ्यते ॥ ३४ ॥

कर्तुः कर्ता स्वयं साक्षाद्धर्तुर्हर्ता न संशयः ।  
पातुः पाता प्रकाशस्य प्रकाशोऽयं गुणेश्वरः ॥ ३५ ॥

त्रिदेहो गुणतश्चायं वामे राजसतां गतः ।  
सात्त्विको मध्यभागे स दक्षिणे तामसो बभौ ॥ ३६ ॥

एतादृशो महात्मासावादिदेवो गुणेश्वरः ।  
अज्ञानेनावृतो यस्मात्तेन वै तपसि स्थितः ॥ ३७ ॥

सोऽतपत्तप उग्रं तु हृदि ध्यात्वा गजाननम् ।  
बहुकाले व्यतिक्रान्ते प्रसन्नोभूद्गजाननः ॥ ३८ ॥

आगतो देवदेवेशो धेनुर्वत्समिवादरात् ।  
बोधयामास तं शीघ्रं गुणेशं भक्तवत्सलः ॥ ३९ ॥

श्रीगणेश उवाच ।  

एकाक्षरस्य मन्त्रस्य जपेन तपसाऽपि ते ।  
प्रसन्नोऽहं महाबाहो गुणेश वृणु वाञ्छितम् ॥ ४० ॥

इत्येवं बोधितो देवि गणेशेन कृपावता ।  
गुणेश्वरःप्रतुष्टाव भक्तिभावसमन्वितः ॥ ४१ ॥

गुणेश उवाच ।  

नमामि देवं गणनाथमीशं सदा सुशान्तं हृदि योगिनां वै ।  
अपारयोगं दृढयोगनाथं सुशान्तयोगेश्वरमानतोऽस्मि ॥ ४२ ॥

अयोगरूपं कथितुं त्वशक्यं निवृत्तिमात्रं ह्यसमाधिसंस्थम् ।  
अभेदभेदात्मकमूलहीनं सुशान्तयोगेश्वरमानतोऽस्मि ॥ ४३ ॥

सदा समाधिस्थमनन्तपारं प्रभुं स्वसंवेद्यमयं विभान्तम् ।  
निजात्मयोगेन च लभ्यमेवं सुशान्तयोगेश्वरमानतोऽस्मि ॥ ४४ ॥

विदेहयोगेन च साङ्ख्यरूपं जनेन लभ्यं गणराजमीड्यम् ।  
सदा ह्युपाधौ न हितं गणेशं सुशान्तयोगेश्वरमानतोऽस्मि ॥ ४५ ॥

सुसंस्थितं सर्वविलासयुक्तं हृद्विज्ञबोधात्मकमादिदेवम् ।  
अभेदमात्रं परमार्थरूपं सुशान्तयोगेश्वरमानतोऽस्मि ॥ ४६ ॥

अनादिमध्यान्तमनन्तपारं सुसंवृतं सन्ततमात्मरूपम् ।  
गणेशमाद्यं पुरुषं पुराणं सुशान्तयोगेश्वरमानतोऽस्मि ॥ ४७ ॥

अनादिरूपं प्रकृतिप्रभेदं सदा सुबिन्द्वात्मकमप्रमेयम् ।  
अमायिकं मोहकरं प्रसिद्धं सुशान्तयोगेश्वरमानतोऽस्मि ॥ ४८ ॥

गुणेषु रूपेण विराजमानमपारमव्यक्तमयं गणेशम् ।  
गुणैर्विहीनं गुणचालकं च सुशान्तयोगेश्वरमानतोऽस्मि ॥ ४९ ॥

[[२२]]

समस्वरूपं जगदीशमेकं सुषुप्तिरूपं सकलावभासम् ।  
अनादिमायामयमोहधारं सुशान्तयोगेश्वरमानतोऽस्मि ॥ ५० ॥

जगन्मयं सूक्ष्मविभूतिधारं हिरण्मयं स्वप्नगतं गणेशम् ।  
जनस्य विज्ञानकर पुराणं सुशान्तयोगेश्वरमानतोऽस्मि ॥ ५१ ॥

स्तुतं सदा देवमुनीन्द्रसिद्वैः स्थितं जगन्मोहमयं प्रसिद्धम् ।  
सदा परं स्थूलविहारयुक्तं सुशान्तयोगेश्वरमानतोऽस्मि ॥ ५२ ॥

असत्स्वरूपं विविधेष्वभेदं गणेशमायामयशक्तिरूपम् ।  
मनोवचोहीनमहानुभावं सुशान्तयोगेश्वरमानतोऽस्मि ॥ ५३ ॥

रविस्वरूपं ह्यमृतं पुराणमभेदोकात्मकमात्मरूपम् ।  
अखण्डमानन्दघनं गणेशं सुशान्तयोगेश्वरमानतोऽस्मि ॥ ५४ ॥

समं सदा विष्णुमचिन्त्यभावमभेदभेदादिविवर्जितं च ।  
सदा सुखानन्दमयं गणेशं सुशान्तयोगेश्वरमानतोऽस्मि ॥ ५५ ॥

अचिन्त्यरूपं सकलैर्विहीनं सदाशिवं मोहविहीनमाद्यम् ।  
अपारवेशं स्वसुखावभासं सुशान्तयोगेश्वरमानतोऽस्मि ॥ ५६ ॥

पदार्थरूपं विविधप्रभेदं विकारयुक्तं परमप्रमेयम् ।  
बोधात्मकं त्वम्पदरूपमेव सुशान्तयोगेश्वरमानतोऽस्मि ॥ ५७ ॥

अखण्डमेकात्मकविश्वरूपं विकारहीनं महदप्रमेयम् ।  
गणेशमेकं हृदि तत्पदस्थं सुशान्तयोगेश्वरमानतोऽस्मि ॥ ५८ ॥

गणेश चैते विविधस्वरूपाः कलावतारा भवतो हि भव्याः ।  
सुशान्तमेकं भवदीयरूपं कथं विभाव्यं मनसा न लभ्यम् ॥ ५९ ॥

यदा च सर्वात्ममयं वदामि तदा तु सोऽहं प्रकृतिस्वरूपम् ।  
गकाररूपं जगदीशभेदं गकारमेकं शरणं प्रपदये ॥ ६० ॥

मनोवचोहीनमथो वदामि ह्ययोगसंयोगमयं णकारम् ।  
निवृत्तिरूपं शरणं सदा वै नमामि तं सर्ववरिष्ठमाद्यम् ॥ ६१ ॥

न शक्यसे वक्तुमवक्तुमेवमतो भवन्तं प्रणमामि ढुण्ढे ।  
गणेश विघ्नेश महानुभाव प्रसीद भो ब्रह्मपते महात्मन् ॥ ६२ ॥

जन्म धन्यं धन्यमक्षि विद्या ज्ञानं तपः फलम् ।  
येन दृष्टो गणाधीशः कृतकृत्योऽस्मि साम्प्रतम् ॥ ६३ ॥

मह्यं यदि वरो देयस्तदा भक्तिं दृढां त्वयि ।  
देहि मे परमेशान यया मोहो विनश्यति ॥ ६४ ॥

सृष्टिसर्जनसामर्थ्यं भजतां कामपूरणम् ।  
निर्विघ्नं सर्वकार्येषु देहि विघ्नविनाशन ॥ ६५ ॥

गुणेशवचनं श्रुत्वा सुप्रसन्नो गजाननः ।  
मेघगाम्भीर्यसादृश्यं वचनं त्विदमब्रवीत् ॥ ६६ ॥

श्रीगणेश उवाच ।  

भविता मे महाभक्तिः सृष्टीनां रचनास्तथा ।  
नानाविधा भविष्यन्ति निर्विघ्नं सर्वदा भवेत् ॥ ६७ ॥

भवद्भ्यः सर्वदातृत्वं भविष्यति तथाऽनघ ।  
महाकार्ये समुत्पन्ने दास्येऽहं दर्शनं च ते ॥ ६८ ॥

स्तोत्रं त्वया कृतं यच्च सर्वमान्यं भविष्यति ।  
पठतां शृण्वतां चैव ब्रह्मभूतकरं महत् ॥ ६९ ॥

[[२३]]

स्तोत्रं ब्रह्मपतेः साक्षान्नाम्ना वै स्तुतिसारकम् ।  
भविष्यति महाभाग सर्वसिद्धिकरं परम् ॥ ७० ॥

सकामेभ्यो जनेभ्योऽपि कामदं चिन्तितप्रदम् ।  
निष्कामेभ्यः स्वभक्तेभ्यो मुक्तिदं प्रभविष्यति ॥ ७१ ॥

मम प्रीतिकरं पूर्णं सारं सर्वत्र भाषितम् ।  
त्रिकालपठनादस्य साध्योऽहं नात्र संशयः ॥ ७२ ॥

श्रीशिव उवाच ।  

इत्युक्त्वान्तर्हितः साक्षाद्गणेशो भक्तवत्सलः ।  
देवस्यापि वियोगेन गुणेशो विमना ह्यभूत् ॥ ७३ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेप्रथम खण्डे वक्रतुण्डचरिते गुणेशवरप्रदानं नामाष्टमोऽध्यायः ॥ ८ ॥
