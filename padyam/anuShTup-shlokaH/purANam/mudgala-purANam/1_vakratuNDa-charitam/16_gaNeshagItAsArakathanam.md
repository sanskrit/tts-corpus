+++
title = "१६ गणेशगीतासारकथनम्"

+++
॥ श्रीगणेशाय नमः ॥

[[३८]]

शिव उवाच ।  

गणेशवचनं श्रुत्वा प्रणता भक्तिभावतः ।  
पप्रच्छुस्तं पुनः शान्ता ज्ञानं ब्रूहि गजानन ॥ १ ॥

गणेश उवाच ।  

देहश्चतुर्विधः प्रोक्तस्त्वं पदं ब्रह्मभेदतः ।  
सोऽहं देही चतुर्धा तत्पदं ब्रह्म सदैक्यतः ॥ २ ॥

संयोग उभयोर्यश्चाऽसि पदं ब्रह्म कथ्यते ।  
स्वत उत्थानकं देवा विकल्पकरणाद् द्विधा ॥ ३ ॥

सदा स्वसुखनिष्ठं यद्ब्रह्म साङ्ख्यं प्रकीर्तितम् ।  
परतश्चोत्थानकं तत् क्रीडाहीनतया परम् ॥ ४ ॥

स्वतः परत उत्थानहीनं यद्ब्रह्म कथ्यते ।  
स्वानन्दः सकलाभेदरूपः संयोगकारकः ॥ ५ ॥

तदेव पञ्चधा जातमीश्वरास्तन्निबोधत ।  
स्वतश्च परतो ब्रह्मोत्थानं यद् द्विविधं स्मृतम् ॥ ६ ॥

ब्रह्मणो नाम तद्वेदे कथ्यते भिन्नभावतः ।  
तयोरनुभवो यश्च योगिनां हृदि जायते ॥ ७ ॥

रूपं तदेव ज्ञातव्यमसद्वेदेषु कथ्यते ।  
सा शक्तिरियमाख्याता ब्रह्मरूपा ह्यसन्मयी ॥ ८ ॥

तत्रामृतमयाधारः सूर्य आत्मा प्रकथ्यते ।  
शक्तिसूर्यमयो विष्णुरानन्दो नन्दनात्तयोः ॥ ९ ॥

त्रिविधेषु तदाकारस्तत् क्रियाहीनरूपकः ।  
शिवो नेति चतुर्थोऽयं त्रिनेति करणात्परः ॥ १० ॥

त्रिविधं मोहमात्रं यन्निर्मोहस्तु सदाशिवः ।  
तेषामभेदे यद्ब्रह्म स्वानन्दः सर्वयोगतः ॥ ११ ॥

पञ्चानां ब्रह्मणां यच्च बिम्बं मायामयं स्मृतम् ।  
ब्रह्मा स एव विज्ञेयः सर्वादिः सर्वभावनः ॥ १२ ॥

बिम्बेन सकलं सृष्टं तेनायं प्रपितामहः ।  
असत् सत् समनेति स्वानन्दरूपा वयं स्मृताः ॥ १३ ॥

स्वानन्दाद्यत् परं ब्रह्मायोगाख्यं ब्रह्मणां भवेत् ।  
केषामपि प्रवेशो न तत्र तस्याऽपि कुत्रचित् ॥ १४ ॥

मदीयं दर्शनं तत्रायोगे नो योगिनां भवेत् ।  
स्वानन्दे दर्शनं प्राप्तं स्वसंवेद्यात्मकं च मे ॥ १५ ॥

स्वानन्दवासिनं तेन वेदेषु प्रवदन्ति माम् ।  
चतुर्णां ब्रह्मणां भोगास्तं योगाभेदयोगतः ॥ १६ ॥

संयोगश्च ह्ययोगश्च तयोः परतरो मतः ।  
पूर्णशान्तिप्रदो योगश्चित्तवृत्तिनिरोधतः ॥ १७ ॥

क्षिप्तं मूढं च विक्षिप्तमेकाग्रं च निरोधकम् ।  
पञ्चभूमिमयं चित्तं तत्र चिन्तामणिः स्थितः ॥ १८ ॥

पञ्चभूमिनिरोधेन प्राप्यते योगिभिर्हृदि ।  
शान्तिरूपात्मयोगेन ततः शान्तिर्मदात्मिका ॥ १९ ॥

एतद्योगात्मकं ज्ञानं गाणेशं कथितं मया ।  
नित्यं युक्तं च योगेन नैव मोहं प्रगच्छथ ॥ २० ॥

चित्तरूपा स्वयं बुद्धिः सिद्धिर्मोहमयी स्मृता ।  
नानाब्रह्मविभेदेन ताभ्यां क्रीडति तत्पतिः ॥ २१ ॥

त्यक्वा चिन्ताभिमानं च गणेशोहं समाधिना ।  
भविष्यन्ति भवन्तोऽपि मद्रूपा मोहवर्जिताः ॥ २२ ॥

शिव उवाच ।  

इत्युक्त्वा विररामाऽथ गणेशो भक्तवत्सलः ।  
तेऽपि भेदं परित्यज्य शान्तिं प्राप्ताश्च तत्क्षणात् ॥ २३ ॥

एकविंशतिसुश्लोकैर्गणेशेन प्रकीर्तितम् ।  
गीतासारं सुशान्तेभ्यः शान्तिदं योगसाधनैः ॥ २४ ॥

गणेशगीतासारं च यः पठिष्यति भावतः ।  
श्रोष्यति श्रद्धधानश्चेद्ब्रह्मभूतसमो भवेत् ॥ २५ ॥

इह भुक्त्वाऽखिलान् भोगानन्ते योगमयो भवेत् ।  
दर्शनात्तस्य लोकानां सर्वपापं लयं व्रजेत् ॥ २६ ॥

[[३९]]

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेप्रथम खण्डे वक्रतुण्डचरिते गणेशगीतासारकथनं नाम षोडशोऽध्यायः ॥
