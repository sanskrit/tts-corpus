+++
title = "०१ शौनकसूतसंवादः"

+++
॥ श्रीगणेशाय नमः ॥

अथ श्रीमन्मौद्गलपुराणप्रारम्भः ।  
ध्याये स्थिरेण चित्तेन गणेशं सर्वसिद्धिदम् ।  
बुद्धिप्रकाशकं पूर्णं योगिनां हृदि संस्थितम् ॥ १ ॥

जितं तेनाखिलं नानाब्रह्मवर्णनवर्णितम् ।  
नानाजगत्समूहं वै गणेशेनोभयं कृतम् ॥ २ ॥

भक्तसंरक्षणार्थाय निर्गुणः सगुणस्तु यः ।  
नानावतारवान्सोऽपि नानाभेदधरो बभौ ॥ ३ ॥

तस्मै नमो गणेशाय नरकुञ्जररूपिणे ।  
सगुणो नररूपो यो निर्गुणो गजवक्त्रकः ॥ ४ ॥

नमः शिवाय शान्ताय विष्णवे प्रभविष्णवे ।  
सूर्याय शक्तये चैव चतुर्धा ते विभागिने ॥ ५ ॥

ब्रह्माणं शेषनागं च नरं नारायणं सदा ।  
नमामि भावयुक्तोऽहं पुराणपुरुषं परम् ॥ ६ ॥

देवानां योगिनां चैव महर्षीणां महात्मनाम् ।  
व्रजामि शरणं नित्यं पुराणज्ञानसिद्धये ॥ ७ ॥

पुराकल्पेऽभवन्विप्राः शौनकाद्याः सुसाधनाः ।  
कलिदोषभयात्सर्वे नैमिषारण्यमाश्रिताः ॥ ८ ॥

तस्मिन्कलियुगावासं ज्ञात्वादौ ब्रह्मणो मुखात् ।  
मुनिधर्मप्रसिद्ध्यर्थं कर्मज्ञान प्रसिद्धये ॥ ९ ॥

अन्यच्च ब्रह्मणा प्रोक्तं पुराणश्रवणं सदा ।  
कलिदोषहरं पुण्यं तदर्थमभवन्यताः ॥ १० ॥

कस्मिंश्चित्समये सूतो लोमहर्षण आययौ ।  
मुनीनां दर्शनार्थाय पुराणज्ञो विचक्षणः ॥ ११ ॥

नैमिषारण्यशोभां च पश्यंस्तत्र सुविस्मितः ।  
अहो धन्यं महारण्यं कलिदोषविवर्जितम् ॥ १२ ॥

दृष्टा वै मुनयस्तेन सुप्रसन्नाननाम्बुजाः ।  
नित्यनैमित्तिककराः स्वधर्माचरणप्रियाः ॥ १३ ॥

पञ्चयज्ञरतास्तत्र वेदाध्ययनकारिणः ।  
ब्रह्मतेजःसमायुक्ता ज्वलन्तः पावका इव ॥ १४ ॥

विनाऽस्तेन यथा सूर्यो योगिनो वेदवेदिनः ।  
तारकाः सर्वजन्तूनां शौनकाद्या महर्षयः ॥ १५ ॥

तत्रागत्य महाभागः स सूतो रोमहर्षणः ।  
साष्टाङ्गं प्रणतः पूर्वं परमाह्लादसंयुतः ॥ १६ ॥

अभिवाद्य मुनीन्सर्वान्भक्त्या नम्रात्मकन्धरः ।  
प्राञ्जलिः प्रयतो भूत्वा प्रोवाच मधुरं वचः ॥ १७ ॥

सूत उवाच ।  

वंशो धन्यो मदीयोऽद्य पितरौ च कुलं वयः ।  
विद्या व्रतं तपो ज्ञानं धन्यं सर्वं मुनीश्वराः ॥ १८ ॥

भवतां पादपद्मं च सर्वाशुभविनाशनम् ।  
काङ्क्षितं यत्सदा देवैर्मया दृष्टं सुपुण्यतः ॥ १९ ॥

साक्षाद् ब्रह्मस्वरूपा वै ब्राह्मणा ब्रह्मवित्तमाः ।  
येषां दर्शनमात्रेण कृतकृत्याश्च जन्तवः ॥ २० ॥

कृतार्थोऽहं कृतार्थोऽहं कृतार्थोऽहं न संशयः ।  
भवतां दर्शनेनैव मुक्तोऽहं भवसागरात् ॥ २१ ॥

[[२]]

इति ब्रुवाणं साधुं तं सूतं वै रोमहर्षणम् ।  
प्रत्यूचुर्ब्राह्मणाः सर्वे भक्तियुक्तं तपोधनाः ॥ २२ ॥

ब्राह्मणा ऊचुः ।  
सूत सूत महाभाग स्थीयतां पुण्यवर्धन ।  
तव दर्शनमात्रेण सन्तुष्टाः स्मो वयं खलु ॥ २३ ॥

इत्युक्तस्तत्र सूतस्तु मुनिदत्ते शुभासने ।  
समासीनो महाबुद्धिः साञ्जलिः सन्प्रतापवान् ॥ २४ ॥

सुखासीनं च सूतं तं दृष्ट्वा तत्र महामुनिः ।  
भृगुप्रेष्ठश्च मुख्योऽसौ मुनीनां प्रत्युवाच ह ॥ २५ ॥

शौनक उवाच ।  

सूत सूत महाभाग सर्वज्ञ सुखदायक ।  
आराधितस्त्वया प्राज्ञः कृष्णद्वैपायनो महान् ॥ २६ ॥

नारायणावतारो यः साक्षान्नारायणः स्वयम् ।  
वेदस्य भागकारी स पुराणानां विभागकृत् ॥ २७ ॥

त्वं वै तस्मात्पुराणानि सेतिहासानि वेत्सि च ।  
तेन सर्वज्ञता जाता तवेयं पुण्यवर्धन ॥ २८ ॥

वयं भीताश्च कालेन कलिकल्मषरूपिणा ।  
नैमिषारण्यमास्थाय स्थिताज्ञप्ताः स्वयम्भुवा ॥ २९ ॥

तत्र विश्रान्तिदाता वै त्वं प्राप्तोऽसि महाद्युतिः ।  
पुराणानां प्रवक्ता च पुण्यवान्पुण्यवर्धनः ॥ ३० ॥

यत्र पौराणिकी गाथा कलिस्तत्र न तिष्ठति ।  
तस्मात्कारुण्यभावेन पुराणं ब्रुहि नः प्रभो ॥ ३१ ॥

तव यद्दर्शनं जातं महापुण्येन सत्तम ।  
धन्यं धन्यं महाभाग साक्षात्संशयछित्स्वयम् ॥ ३२ ॥

छेदेन संशयानां वै सतां त्वं रोमहर्षणम् ।  
करोषि तेन ते नाम रोमहर्षण इत्यहो ॥ ३३ ॥

इति पृष्टो महात्मा स शौनकेन महर्षिणा ।  
संहृष्टः सन्नुवाचेदं वचनं धर्मसंस्कृतम् ॥ ३४ ॥

सूत उवाच ।  

अद्याऽहं कृतकृत्यो वै कृतोऽनुग्रहकारिणा ।  
सकलं कथयिष्यामि व्यासेन कथितं च यत् ॥ ३५ ॥

इत्युक्त्वा कथयामास पुराणानि स कृत्स्नशः ।  
नानाख्यानविभक्तानि नानाधर्मयुतानि च ॥ ३६ ॥

सर्वार्थसाधनान्येव दुःखनाशकराणि च ।  
ब्रह्मभूतप्रदान्येव नानामतयुतानि च ॥ ३७ ॥

पुराणोपपुराणानि सेतिहासानि भागशः ।  
धर्मार्थकाममोक्षाणां दातृत्वात्पुण्यदानि च ॥ ३८ ॥

श्रुत्वा श्रुत्वा मुनीन्द्रास्ते हर्षयुक्ता बभूविरे ।  
नित्यं प्रमुदितास्तेन प्रीताः सम्पूर्णभावतः ॥ ३९ ॥

युगस्योत्क्रमणं तस्य चक्रुस्ते मुनयोऽखिलाः ॥ ४० ॥

पुराणेषु च सर्वेषु सेतिहासेषु सर्वतः ।  
नानाभेदमतादीनि श्रुत्वा भ्रान्ता मुनीश्वराः ॥ ४१ ॥

निश्चयं नाधिगच्छन्ति परं किं सर्वसम्मतम् ।  
तदर्थम्ं मुनिवर्यस्तं पर्यपृच्छत्स शौनकः ॥ ४२ ॥

शौनक उवाच ।  

भो भो सूत महाभाग शृणु मे वचनं लघु ।  
पुराणानि च संश्रुत्य भ्रान्ताः स्मो वै महाद्युते ॥ ४३ ॥

इदं परमिदं नेति त्वया सर्वत्र वर्णितम् ।  
भिन्नं भिन्नं महाबुद्धे तेन नो निश्चयः कथम् ॥ ४४ ॥

कुत्रापि शङ्करः श्रेष्ठः कुत्र विष्णुस्तथा रविः ।  
शक्तिश्चैव गणेशश्च विराजः कुत्र रूपकम् ॥ ४५ ॥

कुत्र ब्रह्म च योगश्च ज्ञानं कर्म च कुत्र वै ।  
आत्मा प्राणोऽन्नमित्युक्तं मनो वै परतः परम् ॥ ४६ ॥

कुत्र बुद्धिर्महाभाग साङ्ख्यं स्वानन्द एव च ।  
इत्यादिमतभेदेन निश्चयो नैव जायते ॥ ४७ ॥

[[२]]

अतस्त्वं कृपया ब्रूहि वेदशास्त्रार्थ सम्मतम् ।  
सर्वेषां मान्यमेकं च सर्वसंशयनाशनम् ॥ ४८ ॥

इति पृष्टो महातेजाः शिष्यो व्यासस्य सत्तमः ।  
एकं श्रुतिस्मृतीनां यत् सारं कथितुमारभत् ॥ ४९ ॥

सूत उवाच ।  

शृणुध्वं मुनयः सर्वे सारं मुद्गलभाषितम् ।  
सर्वश्रुतिस्मृतीनां च सर्वमान्यं विशेषतः ॥ ५० ॥

पुरा दक्षाध्वरे जातं यज्ञविध्वंसनं महत् ।  
रुद्रेणागत्य सहसा कृतो विघ्नो महत्तरः ॥ ५१ ॥

देवाः पराजिताः सर्वे रुद्रैः परमदारुणैः ।  
दक्षमस्तकसञ्छेदो वीरभद्रेण वै कृतः ॥ ५२ ॥

ब्रह्मणागत्य तत्रासौ सान्त्वितो बहुलोक्तिभिः ।  
शङ्करो जीवयामास दक्षं योगेन तत्त्वतः ॥ ५३ ॥

यज्ञविध्वंसशोकार्तो दक्षः शापेन मोहितः ।  
अज्ञानावरणेनापि न किञ्चिन्निश्चयं ययौ ॥ ५४ ॥

तत्राजगाम भगवान् साक्षात्सूर्य इवोदितः ।  
वेदशास्त्रार्थतत्त्वज्ञो योगीन्द्रो मुद्गलो मुनिः ॥ ५५ ॥

गणेशभक्तप्रवरः सर्ववन्द्यो महायशाः ।  
तपसां कर्मणां साक्षान्निधिरेष सनातनः ॥ ५६ ॥

तं दृष्ट्वोत्थाय दक्षोऽसौ प्रणनाम महामुनिम् ।  
आसनाद्यैः सुसम्पूज्य वक्तुं समुपचक्रमे ॥ ५७ ॥

दक्ष उवाच ।  

भो भो मुनीन्द्र वन्द्यस्त्वमाङ्गिरस महाद्युते ।  
यज्ञविध्वंसशोकार्तं मां पालय जडीकृतम् ॥ ५८ ॥

मुद्गल उवाच ।  

मा चिन्तां कुरु भो दक्ष प्रजापालेन्द्रसत्तम ।  
विघ्नराजं स्मर त्वं वै तेन सर्वं न दुर्लभम् ॥ ५९ ॥

॥ ॐ तत्सदिति श्रीमदा‌न्न्त्ये पुराणोपनिषदि श्रीमन्मौद्गले महापुराणे
प्रथमे खण्डे वक्रतुण्डचरिते शौनकसूतसंवादो नाम प्रथमोऽध्यायः ॥
