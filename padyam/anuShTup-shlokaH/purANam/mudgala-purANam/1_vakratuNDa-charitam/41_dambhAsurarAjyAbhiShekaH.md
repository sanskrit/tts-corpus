+++
title = "४१ दम्भासुरराज्याभिषेकः"

+++
॥ श्रीगणेशाय नमः ॥

ब्रह्मोवाच ।  
नमस्ते वक्रतुण्डाय गणेशाय महात्मने ।  
अनन्तानन्तपाराय विघ्नेशाय नमो नमः ॥ १ ॥

नमो भक्तिप्रियायैव भक्तसंरक्षकाय ते ।  
अभक्तकामनाशाय सर्वदात्रे नमो नमः ॥ २ ॥

निर्गुणाय निरूपाय निर्मलाय गुणात्मने ।  
अनन्ताननधाराय सिंहवाहाय ते नमः ॥ ३ ॥

अनादिरूपकायैव नमः सर्वप्रियङ्कर ।  
वेदान्तवेद्यदेहाय गजवक्त्राय ते नमः ॥ ४ ॥

अनन्तोदरसंस्थाय नानाभोगकराय ते ।  
मायाधाराय मायाया मोहकाय नमो नमः ॥ ५ ॥

अमेयशक्तये तुभ्यमनाधाराय दंष्ट्रिणे ।  
चतुर्बाहुयुतायैव स्वानन्दपतये नमः ॥ ६ ॥

सिद्धिबुद्धिप्रदायैव सिद्धिबुद्धिधराय च ।  
ब्रह्मभूताय देवाय विघ्नहर्त्रे नमोऽस्तु ते ॥ ७ ॥

वक्रतुण्ड प्रसन्नस्त्वं मह्यं देहि तदानघ ।  
त्वदीयामचलां भक्तिं यया बन्धो न विद्यते ॥ ८ ॥

त्वदाज्ञया प्रवृत्तोऽहं तत्र सामर्थ्यमद्भुतम् ।  
सृष्टौ देहि गणाधीश विघ्नहीनं च मे सदा ॥ ९ ॥

अहं स्रष्टा च सर्वेषां त्वया प्रोक्तो गजानन ।  
अतस्त्वं पुत्रभावेन गृहे मे तिष्ठ मायया ॥ १० ॥

त्वं साक्षाद्ब्रह्मभूतश्चेद्यदि पुत्रो भविष्यसि ।  
तदाहं बन्धनान्मुक्तो भविष्यामि च राजसात् ॥ ११ ॥

तव माता पिता स्वामिन् बन्धयुक्तौ कृतौ यदि ।  
तदा वेदादिकं सर्वं मिथ्याभूतं भविष्यति ॥ १२ ॥

नामग्रहणमात्रेण ब्रह्मभूयप्रदो भवान् ।  
किं पुनः पुत्रभावेन त्वं चेत् स्थास्यसि मे गृहे ॥ १३ ॥

अन्यच्च लालनं कुर्यां सेवनं पूजनं तथा ।  
निरन्तरं प्रपश्येयं भवेयमतुलस्ततः ॥ १४ ॥

ब्रह्मणो वचनं तस्य श्रुत्वा गणपतिः स्वयम् ।  
जगाद तं महाभागं हर्षयन् सर्वभाववित् ॥ १५ ॥

वक्रतुण्ड उवाच ।  

त्वया यत् प्रार्थितं ब्रह्मन् तदस्तु सकलं किल ।  
सृष्टिकतृर्त्वसामर्थ्यमद्भुतं ते भविष्यति ॥ १६ ॥

निर्विघ्नं सर्वकार्येषु मत्स्मृत्या प्रभविष्यति ।  
यं यमिच्छसि तं तं त्वं कामं प्राप्स्यसि सर्वदा ॥ १७ ॥

तव पुत्रो भविष्यामि तारको माययांशतः ।  
वाञ्छितं पूरयिष्यामि भक्तिभावेन तोषितः ॥ १८ ॥

त्वया कृतमिदं स्तोत्रं सर्वदं प्रभविष्यति ।  
मम प्रीतिकरं ब्रह्मन् ब्रह्मभूयप्रदं तथा ॥ १९ ॥

[[९३]]

इत्युक्त्वान्तर्दधे दक्ष वक्रतुण्डः प्रतापवान् ।  
ब्रह्माऽपि विमना भूत्वा तत्र वै संस्थितोऽभवत् ॥ २० ॥

वक्रतुण्डप्रसादेन निर्ममे सकलं जगत् ।  
चराचरमयं सर्वं यथायोग्यं चकार ह ॥ २१ ॥

सृष्ट्वा त्रिभुवनं सर्वं कृतकृत्य इवाऽभवत् ।  
स्थितः स्वसुखनिष्ठः सन् वक्रतुण्डं स संस्मरन् ॥ २२ ॥

एकदा वायुवेगेन कम्पितः स प्रजापतिः ।  
तस्मात् पुरुषरूपेण दम्भश्च प्रकटोऽभवत् ॥ २३ ॥

तत्पुरः पुरुषश्रेष्ठश्चतुर्बाहुधरः खलः ।  
गदाचक्रत्रिशूलास्त्रधनुर्बाणधरो बभौ ॥ २४ ॥

रूपेण तेजसा पूर्णो वीर्येण ह्यतुलः परः ।  
महाकायो महाबाहुः स्थितः पर्वतसन्निभः ॥ २५ ॥

तं दृष्ट्वा विस्मितो ब्रह्मा पप्रच्छ च नरं ततः ।  
कस्य त्वं कुत आयातः किं कार्यं तेऽत्र वर्तते ॥ २६ ॥

वद मे पृच्छते सर्वं महाबलपराक्रम ।  
धन्योऽसि रूपलावण्ययुक्तः परमशोभनः ॥ २७ ॥

ब्रह्मणो वच आकर्ण्य मेघगम्भीरया गिरा ।  
उवाच तं विधातारं स्मयमान इदं वचः ॥ २८ ॥

पुरुष उवाच ।  

विधेऽहं त्वां प्रजानामि प्रभावान् मे च मानद ।  
तवाङ्गकम्पसम्भूतं मां जानीहि प्रजापते ॥ २९ ॥

देहि मे नाम योग्यं त्वं पुत्रोऽहं ते च सुव्रत ।  
स्थानं देहि तथा वृत्तिं योगक्षेमकरीं पराम् ॥ ३० ॥

वचस्तस्य समाकर्ण्य तमूचे पद्मसम्भवः ।  
हास्यं कृत्वा महाबाहुः प्रीणयन् वाक्यमादरात् ॥ ३१ ॥

ब्रह्मोवाच ।  
किं मां जानासि पुत्र त्वं दम्भेन प्रब्रवीषि रे ।  
अतस्त्वं दम्भनामा वै भविष्यसि महाखलः ॥ ३२ ॥

यत्र तत्र गतिस्ते वै भविष्यति महासुर ।  
भोगान्नानाविधान् भुङ्क्ष्व यथारुचि यथासुखम् ॥ ३३ ॥

एवमुक्तो महाबाहुस्तं जगाम प्रणम्य सः ।  
प्रदक्षिणीकृत्य विधिं क्षितिमण्डलमादरात् ॥ ३४ ॥

तत्रागत्य विचारं स कृतवान् मानसे खलः ।  
ब्रह्मणाऽसत्कृतोऽहं वै तस्य गर्वं हराम्यहम् ॥ ३५ ॥

विचार्य सहसा दम्भो जगाम शरणं कविम् ।  
तेनोपदिष्टमन्त्रेण ब्रह्माणं समतोषयत् ॥ ३६ ॥

एकपादेन तिष्ठन् सन्निराहारपरायणः ।  
तताप तप उग्रं वै वर्षाणामयुतं गतम् ॥ ३७ ॥

तस्यैव तपसा सर्वं व्याकुलं सचराचरम् ।  
न स्थातुमशकत् स्थाने भयभीतं बभूव ह ॥ ३८ ॥

तत् दृष्ट्वा परमाश्चर्यं ब्रह्मा देवगणैः सह ।  
आययौ तं वरं दातुं तपसा तोषितः प्रभुः ॥ ३९ ॥

काष्ठवत्तं स्थितं वीक्ष्य विस्मितः कमलासनः ।  
जगाद तं महाभागं हर्षयन्निव भाषया ॥ ४० ॥

ब्रह्मोवाच ।  
वरं वृणु महाभाग यं यं मनसि संस्थितम् ।  
ईप्सितं पूरयिष्यामि नात्र कार्या विचारणा ॥ ४१ ॥

ब्रह्मणो वचनं श्रुत्वा दम्भः परमहर्षितः ।  
तं प्रणम्य प्रतुष्टाव बद्धाञ्जलिपुटो बली ॥ ४२ ॥

दम्भ उवाच ।  

नमस्ते सृष्टिकर्त्रे वै सृष्टिपात्रे प्रजापते ।  
सृष्टिहर्त्रे त्रिरूपाय ब्रह्मविष्णुशिवात्मने ॥ ४३ ॥

त्वया ततमिदं सर्वं त्वदाधारं महाप्रभो ।  
त्वयि सुप्ते जगन्नष्टं भविष्यति न संशयः ॥ ४४ ॥

[[९४]]

चराचमयो भूत्वा क्रीडसि त्वं पितामह ।  
एकानेकप्रभेदेन त्वं स्थितोऽसि जगत्प्रभो ॥ ४५ ॥

अणुभ्योऽणुतरस्त्वं च महद्भ्यश्च महान् किल ।  
कस्त्वां स्तोतुं समर्थः स्याद् ब्रह्माकारेण संस्थितम् ॥ ४६ ॥

महद्भाग्यं विभो मेऽद्य येन ते दर्शनं परम् ।  
प्राप्तं सकलपापघ्नमग्रे शुभकरं तथा ॥ ४७ ॥

यदि प्रसन्नतां यातो यदि देयो वरो महान् ।  
तदा मे वाञ्छितं सर्वं पूरयस्व प्रजापते ॥ ४८ ॥

राज्यं त्रैलोक्यस्य तथा मह्यं देहि पितामह ।  
पञ्चभूतात्मकेभ्यश्च मृत्युर्न च कदा भवेत् ॥ ४९ ॥

सङ्ग्रामे मत्समः कश्चिन्नान्यः स्यान् मां कुरु प्रभो ।  
अखण्डैश्वर्यसंयुक्तमारोग्यादिसमन्वितम् ॥ ५० ॥

इति तस्य वचः श्रुत्वा ब्रह्मा तं प्रत्युवाच ह ।  
तपसा तोषितस्तस्मै दातुमुत्सुकतां गतः ॥ ५१ ॥

ब्रह्मोवाच ।  
त्वया यत्प्रार्थितं दम्भ तत्सर्वं प्रभविष्यति ।  
अन्यद्यच्चिन्तितं तत्ते सिद्धरूपं भविष्यति ॥ ५२ ॥

इत्युक्त्वान्तर्दधे ब्रह्मा दम्भः संहर्षितोऽभवत् ।  
स्वगृहं प्रजगामासौ महाबलपराक्रमः ॥ ५३ ॥

नगरं शोभनं नाम कारयामास दर्पितः ।  
पृथिव्यां सर्वशोभाढ्यं वासं तत्र चकार ह ॥ ५४ ॥

ततो दैत्यगणाः सर्वे शुक्रेन प्रेरिता मुने ।  
आययुस्तत्र दम्भस्य नगरे हर्षिता भृशम् ॥ ५५ ॥

शुक्रः समागतस्तत्र मुनिभिर्ब्रह्मवादिभिः ।  
दैत्यराज्यं स दम्भायाऽभवद्दातुं स उद्यतः ॥ ५६ ॥

शुभे लग्ने मुहूर्ते च सोऽभिषेकमकारयत् ।  
ब्राह्मणैर्दैत्यराजानां राजा दम्भो बभूव ह ॥ ५७ ॥

महोत्सवं हर्षितास्ते चक्रुः सर्वे समागताः ।  
हृष्टपुष्टजनाकीर्णं नगरं शुशुभे भृशम् ॥ ५८ ॥

सर्वे स्वस्वगृहे जग्मुस्ततो हर्षसमन्विताः ।  
मुख्याश्च संस्थितास्तत्र देत्याः परमदारुणाः ॥ ५९ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेप्रथमे खण्डे वक्रतुण्डचरिते दम्भासुरराज्याभिषेको नाम एकचत्वारिंशोऽध्यायः ॥
