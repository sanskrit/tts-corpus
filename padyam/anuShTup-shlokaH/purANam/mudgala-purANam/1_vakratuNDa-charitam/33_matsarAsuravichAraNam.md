+++
title = "३३ मत्सरासुरविचारणम्"

+++
॥ श्रीगणेशाय नमः ॥

[[७५]]

मुद्गल उवाच ।  

एवमुक्त्वा सुरान् विप्रान् सस्मार बलमुत्कटम् ।  
तस्य स्मरणमात्रेण प्रादुर्भूता गणाः प्रभोः ॥ १ ॥

प्रमोदामोदकाद्याश्च वक्रतुण्डा गजाननाः ।  
चतुर्बाहुधराः सर्वे नानाशस्त्रास्त्रपाणयः ॥ २ ॥

केचित् सिंहसमारूढाः केचिन्मूषकवाहनाः ।  
केचिन्मयूरमारूढाः शेषारूढास्तथापरे ॥ ३ ॥

अश्वारूढास्तथान्ये च मुकुटैः सुविराजिताः ।  
कटकैः कुण्डलैश्चैव नानाभूषणराजिताः ॥ ४ ॥

भयङ्कराश्च शत्रूणां भक्तेभ्यः सुखदायकाः ।  
महात्मानो महाशब्दा ब्रह्माण्डस्फोटकारकाः ॥ ५ ॥

नानाक्रीडासमायुक्ताः सदा स्वानन्दभाविताः ।  
गणेशनाममाहात्म्यं कथयन्तः परस्परम् ॥ ६ ॥

वक्रतुण्डं नमस्कृत्य स्थिताः प्राञ्जलयोऽभवन् ।  
आज्ञां कुरु गणाध्यक्ष करवामस्तवेप्सितम् ॥ ७ ॥

अस्माकं स्मरणं देव किमर्थं कृतमादरात् ।  
दासान् त्वदीयपादस्य करिष्यामोऽखिलान् जनान् ॥ ८ ॥

तेषां वचनमाकर्ण्य वक्रतुण्डः प्रतापवान् ।  
उवाच तान् महाभागान् मेघगम्भीरनिस्वनः ॥ ९ ॥

वक्रतुण्ड उवाच ।  

शृणुध्वं मोदकाद्याश्च मत्सरासुरदैत्यपम् ।  
हनिष्यामि महावीर्यं तेन युद्धं भविष्यति ॥ १० ॥

अधुना दारुणं तत्र मया सह महाबलाः ।  
एतदर्थं विशेषेण स्मरणं भवतां कृतम् ॥ ११ ॥

वक्रतुण्डवचः श्रुत्वा सर्वे हर्षसमन्विताः ।  
गणा ऊचुः प्रणम्यैनं निबद्धकरसम्पुटाः ॥ १२ ॥

गणा ऊचुः ।  
स्वामिन् वदसि यत्सर्वं तदाश्चर्यमयं बहु ।  
मत्सरासुरनाशश्च एकेन क्रियतेऽधुना ॥ १३ ॥

त्वत्प्रसादात् सदा सर्वं सुलभं नो गणाधिप ।  
आज्ञां कुरु महाभाग पश्य चैकस्य पौरुषम् ॥ १४ ॥

गणानां तद्वचो रम्यं श्रुत्वा प्राह गणाधिपः ।  
वक्रतुण्डः प्रसन्नात्मा हर्षयन् सकलानिव ॥ १५ ॥

वक्रतुण्ड उवाच ।  

भवद्भिः कथितं सर्वं तत्तथा न तदन्यथा ।  
क्रीडार्थं निर्मितो दैत्यो मया मायाप्रभावतः ॥ १६ ॥

यदि क्षणेन तं दैत्यं नाशयामि प्रभावतः ।  
तदा क्रीडा कथं देवा मया प्रक्रियते परा ॥ १७ ॥

अतस्तेन महाभागा युध्यध्वं मम सन्निधौ ।  
अष्टावरणहीनेन हन्मि रूपेण तं क्षणात् ॥ १८ ॥

इति तस्य वचः श्रुत्वा गणा हर्षसमन्विताः ।  
जगर्जुर्नादयन्तस्ते दिशो विदिश एव च ॥ १९ ॥

तद् दृष्ट्वा परमाश्चर्यं विस्मितास्ते सुरर्षयः ।  
हर्षेण महता युक्ता मेनिरे मत्सरं हतम् ॥ २० ॥

ततः सर्वान् समादाय गणान् देवान् मुनीनपि ।  
वक्रतुण्डो ययौ तां च पुरीमीर्ष्याह्वयां पराम् ॥ २१ ॥

यत्र राज्यं च कुरुते मत्सरः स प्रतापवान् ।  
ब्रह्माण्डस्य महावीरो नानाभोगसमन्वितः ॥ २२ ॥

देवाङ्गनापरिवृतः सदा तिष्ठति दैत्यपः ।  
मद्यादिपानसंयुक्तो नानावीरपालितः ॥ २३ ॥

यद्यन्मनसि तेनापि चिन्तितं सफलं सदा ।  
तत्तद्भवति सर्वं स्म तपसा वरदानतः ॥ २४ ॥

[[७६]]

न बुबोध गतं कालं कालेनेव च वञ्चितः ।  
धन्योऽहम्मन्यमानो न मत्समो मानसेऽपरः ॥ २५ ॥

एकस्मिन् दिवसे तत्र सभायां संस्थितोऽभवत् ।  
वीरैः परिवृतो नाना नृत्यं पश्यन् विनोदतः ॥ २६ ॥

तत्राकाशात्तदा वाणी बभूव भयदायिका ।  
आगतो मत्सरं हन्तुं वक्रतुण्डो महाबलः ॥ २७ ॥

श्रुत्वाऽऽकाशभवां वाणीं मूर्च्छितो मत्सरासुरः ।  
पतितः शुष्ककण्ठश्च कम्पमानाङ्गविह्वलः ॥ २८ ॥

तं तथा पतितं दृष्ट्वाऽसुराः सर्वे भयातुराः ।  
केनोक्तं परुषं वाक्यं हन्मस्तं त्वद्य निश्चितम् ॥ २९ ॥

ततः केचिन्नभोमार्गे बभ्रमुर्यत्र तत्र ते ।  
ददृशुस्तं न तत्रापि सभायां पुनराययुः ॥ ३० ॥

सर्वैः कृतः स दैत्येशः सावधानो यथा पुरा ।  
उपविष्टः सभामध्ये हृदयेन विदूयता ॥ ३१ ॥

उवाच हि स्वतो वाचं मत्सरो भयविह्वलः ।  
वचनं किमिदं सत्यमनृतं वा भविष्यति ॥ ३२ ॥

कालस्य कालरूपोऽहं मम मृत्युः कथं भवेत् ।  
असत्या नभसो वाणी न ज्ञाता न श्रुताऽपि च ॥ ३३ ॥

अष्टावरणसंयुक्तं ब्रह्माण्डं सर्वमञ्जसा ।  
अष्टावरणयुक्तेभ्यो मम मृत्युर्न जायते ॥ ३४ ॥

कोऽसौ वक्राननो जन्तुः कथितः कुत्र वर्तते ।  
तं हनिष्यामि दृश्यश्चेत् क्षणमात्रान्न संशयः ॥ ३५ ॥

इति श्रुत्वा वचस्तस्य मत्सरस्य दुरात्मनः ।  
ऊचुः प्रह्लादमुख्यास्तं विनयेन समन्विताः ॥ ३६ ॥

प्रल्हादादय ऊचुः ।  
मा कुरुष्व महाभाग चिन्तां शत्रुनिषूदन ।  
तव मृत्युः कथं भावी पश्चात् सूर्योदयः कथम् ॥ ३७ ॥

अस्माकं शत्रुभावेन स्थिता देवाः सहेश्वराः ।  
जितास्तदपि सर्वे ते छिद्रदर्शिन एव च ॥ ३८ ॥

तैश्च माया कृता च स्यादीदृशी वाऽसुरोत्तम ।  
अन्यथा ते महामृत्युः कथं भवति मानद ॥ ३९ ॥

नेयमाकाशवाणी भोस्तस्माद्देवान् सहेश्वरान् ।  
हनिष्यामोऽद्य दैत्येश शत्रुहीनास्तदा वयम् ॥ ४० ॥

तेषां वचनमाकर्ण्य मत्सरश्चैव हर्षितः ।  
सत्यमुक्तं भवद्भिर्यद्गन्तव्यं विद्विषां वधे ॥ ४१ ॥

मत्सराज्ञां समादाय निःसृता दैत्यपुङ्गवाः ।  
विचिन्वन्ति स्म सर्वत्र देवान् सर्वान् प्रयत्नतः ॥ ४२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेप्रथमे खण्डे वक्रतुण्डचरिते मत्सरासुरविचारणं नाम त्रयस्त्रिंशोऽध्यायः ॥
