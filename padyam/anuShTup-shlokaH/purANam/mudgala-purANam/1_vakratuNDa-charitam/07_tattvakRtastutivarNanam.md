+++
title = "०७ तत्त्वकृतस्तुतिवर्णनम्"

+++
॥ श्रीगणेशाय नमः ॥

पार्वत्युवाच ।  
श्रुत्वेदं त्वन्मुखाम्भोजाद्धर्षश्चेतस्यजायत ।  
पुनर्वदस्व मे स्वामिन् गणराजकथामृतम् ॥ १ ॥

कथानां च रहस्यं यत्तदेवैतन्न संशयः ।  
पुनाति प्राश्निकं श्रोतॄन् वक्तारं भक्तितः श्रुतम् ॥ २ ॥

प्रकृतिः पुरुषश्चोभौ कथं सृष्टिं प्रचक्रतुः ।  
अन्तर्हिते निजानन्दे गणेशे स्वेच्छया विभौ ॥ ३ ॥

मुद्गल उवाच ।  

पार्वतीवचनं श्रुत्वा प्रहृष्टः शङ्करोऽब्रवीत् ।  
कथां रसयुतां रम्यां पावनानां च पावनीम् ॥ ४ ॥

शङ्कर उवाच ।  

शृणु देवि प्रवक्ष्यामि गणनाथकथां शुभाम् ।  
धन्यासि सादरा जाता सप्रेमा विघ्ननाशिनी ॥ ५ ॥

अन्तर्हिते गणेशे च प्रकृतिः पुरुषस्तथा ।  
सामर्थ्येन युतौ जातौ परस्परमनोनुगौ ॥ ६ ॥

तपसा वरदानेन मोहयामास तत्क्षणात् ।  
पुरुषं प्रकृतिः सा वै नानाभावार्थदर्शिनी ॥ ७ ॥

नानाविभवयुक्तां तां दृष्ट्वा पुरुषसत्तमः ।  
मोहितः पूर्णभावेन तदधीनोऽभवत्सदा ॥ ८ ॥

[[१८]]

संवीक्षिता महामाया पुरुषेण महात्मना ।  
हावभावयुता तत्र संस्थिता भक्तिभावतः ॥ ९ ॥

तस्यां सत्तात्मकं वीर्यं पुरुषेण प्रकाशकम् ।  
निक्षिप्तं सहसा देवि तेन सा गर्भवत्यभूत् ॥ १० ॥

स गर्भो ववृधे तत्र तेजसा स्वेन संवृतः ।  
महता कालयोगेन पूर्णो जातः प्रतापवान् ॥ ११ ॥

समये सुषुवे सा तं पुत्रं तेजोमयं परम् ।  
तस्य नामाऽभवल्लोके महानित्यभिविश्रुतम् ॥ १२ ॥

अन्तस्तु यत्स्थितं देवि सर्वान्तर्यामि तत्परम् ।  
लोकेषु च महत्तत्वं ज्ञातव्यं तत्समाधिना ॥ १३ ॥

सर्वेषामादिभूतोऽयं महानात्माऽभवत्प्रभुः ।  
ज्येष्ठोऽयं तत्त्वजातीनां हृदि तेषां समास्थितः ॥ १४ ॥

महता च ततः सृष्टं यदहङ्काररूपकम् ।  
स एव त्रिविधो जातो भिन्नमूर्तिः प्रतापवान् ॥ १५ ॥

अहं सर्वत्र तिष्ठामि मदाधारमिदं स्मृतम् ।  
तेनाहङ्कारनामा स सदाहङ्करणात् शिवे ॥ १६ ॥

स एव बाह्यभावेन स्थितः सर्वत्र सर्वराट् ।  
इच्छितं महता यद्वै तत् कर्तुं सुसमाहितः ॥ १७ ॥

त्रिविधोऽसौ गुणैस्तत्र तन्निबोध जगन्मयि ।  
सात्त्विको राजसश्चैव तामसः कथ्यते बुधैः ॥ १८ ॥

तेनाहङ्करणस्यापि त्रिशक्तित्वं समागतम् ।  
सात्त्विकी ज्ञानशक्तिश्च तया भावः प्रबुध्यते ॥ १९ ॥

राजसी या क्रियाशक्तिस्तया कार्यं प्रवर्तते ।  
तामसी द्रव्यशक्तिर्या देहरूपा प्रकथ्यते ॥ २० ॥

तत्रादौ तामसी शक्तिः प्रेरिता विश्वयोनिना ।  
निर्ममे शब्दरूपं सा तेनाकाशं विनिर्मितम् ॥ २१ ॥

आकाशेन स्पर्श एवं निर्मितः सर्वसिद्धये ।  
स्पर्शेन निर्मितो वायुर्महाबलयुतः प्रभुः ॥ २२ ॥

वायुना निर्मितं रूपं तेजोरूपेण निर्मितम् ।  
तेजसश्च रसोत्पत्ती रसादापो विनिःसृताः ॥ २३ ॥

अद्भिश्च निर्मितो गन्धो गन्धाद्भूमिरजायत ।  
तमोगुणमयी सृष्टिरेषा जाता महाद्भुता ॥ २४ ॥

तन्मात्रा भूतसर्गश्च पञ्चपञ्चात्मकः स्वराट् ।  
पञ्चभूतात्मको देहः सर्वत्रैव प्रदृश्यते ॥ २५ ॥

ततो राजसशक्त्या च पञ्चभूतमयानि वै ।  
इन्द्रियाणि प्रसृष्टानि क्रियारूपाणि तानि वै ॥ २६ ॥

पञ्च ज्ञानेन्द्रियाण्याहुर्ज्ञानरूपधराणि च ।  
जिह्वा चक्षुस्त्वचा नासा कर्णश्चैवाऽत्र पञ्चमः ॥ २७ ॥

कर्मेन्द्रियाणि पञ्चैव हस्तौ पादौ गुदं च वाक् ।  
लिङ्गं पञ्चममत्रैव एभिः सञ्जायते क्रिया ॥ २८ ॥

पञ्च प्राणास्तथा ज्ञेयाः प्राणो व्यानस्त्वपानकः ।  
उदानश्च समानो वै राजसाः पञ्च वायवः ॥ २९ ॥

सप्तधातुविभागार्थं क्रियारूपा उदाहृताः ।  
एषां क्रियात्मिका सृष्टी राजसी कथिता प्रिये ॥ ३० ॥

सात्त्विक्या मायया देवा इन्द्रियाणां विनिर्मिताः ।  
दिशो वायुश्च वरुणोऽश्विनौ सूर्यः प्रकीर्तितः ॥ ३१ ॥

एता ज्ञानेन्द्रियाणां च देवताः परिकीर्तिताः ।  
अग्निर्विष्णुः प्रजापाल इन्द्रो मित्रश्च पञ्चमः ॥ ३२ ॥

एताः कर्मेन्द्रियाणां वै देवताः परिकीर्तिताः ।  
सात्त्विकी सृष्टिरित्युक्ता दशदेवस्वरूपिणी ॥ ३३ ॥

[[१९]]

एते तत्त्वस्वरूपाख्या आदिदेवाः प्रकीर्तिताः ।  
यथाविधि तथा जाता ज्ञानहीना बभूविरे ॥ ३४ ॥

ज्ञानहीनत्वदोषेण सृष्टिं कर्तुं न च क्षमाः ।  
तेभ्यो ज्ञानप्रदानार्थमुपदेशं प्रचक्रतुः ॥ ३५ ॥

प्रकृतिः पुरुषश्चोभौ मन्त्रमेकाक्षरं परम् ।  
अनुष्ठानविधायुक्तं ददतुर्गणपस्य तौ ॥ ३६ ॥

ते तत्रैव स्थिताः सर्वे तपश्चक्रुर्महद् भृशम् ।  
तेन सन्तुष्टतां यातो गणेशो गणवल्लभः ॥ ३७ ॥

प्रत्यक्षतां ययौ तेषां समीपे संस्थितो महान् ।  
तं दृष्ट्वा हर्षिताः सर्वे देवाः स्तोत्रं प्रचक्रिरे ॥ ३८ ॥

तत्त्वान्यूचुः ।  
नमस्ते वक्रतुण्डाय भक्तसंरक्षकाय च ।  
सर्वाधीशाय सर्वाय गणानां पतये नमः ॥ ३९ ॥

अव्यक्ताव्यक्तरूपाय सत्यासत्याय ते नमः ।  
समाय विषमायैव विघ्नेशाय नमो नमः ॥ ४० ॥

आत्मनेऽनात्मने तुभ्यं निर्गुणाय गुणात्मने ।  
नामरूपधरायैव द्वाभ्यां हीनाय ते नमः ॥ ४१ ॥

अनन्तोदरसंस्थाय नानाभोगकराय च ।  
भोगहीनाय सर्वत्र स्वानन्दपतये नमः ॥ ४२ ॥

मायाधाराय वै तुभ्यं मायाहीनाय ते नमः ।  
मायिनां मोहकाराय सर्वज्ञाय च ते नमः ॥ ४३ ॥

सर्वसिद्धिधरायैव सिद्धीनां पतये नमः ।  
सिद्धिहीनाय सिद्धाय सिद्धानां पतये नमः ॥ ४४ ॥

जगन्मयाय वै तुभ्यं जगद्धीनाय ते नमः ।  
कर्मणां फलदात्रे च कर्मरूपाय ते नमः ॥ ४५ ॥

कर्महीनाय तेऽज्ञानज्ञानदात्रे नमो नमः ।  
ज्ञानिनां ज्ञानकर्त्रे च ज्ञानहीनाय ते नमः ॥ ४६ ॥

चतुर्विधधरायैव चतुर्विधमयाय च ।  
चतुर्विधविहीनाय स्वसंवेद्याय ते नमः ॥ ४७ ॥

पाशाङ्कुशधरायैव दन्ताभयधराय च ।  
चतुर्भुजाय वै शूर्पश्रुतये तुन्दिलाय च ॥ ४८ ॥

महते चैकदन्ताय महतां च महीयसे ।  
लघवे लघुरूपाय लघूनां लाघवे नमः ॥ ४९ ॥

गजवक्त्राय देवाय ब्रह्मणे ब्रह्मरूपिणे ।  
ब्रह्मणस्पतये चैव ब्रह्मदात्रे नमो नमः ॥ ५० ॥

किमस्माभिः स्तुतिः कार्या ह्यपारगुणराशये ।  
नमो नमो गणेशाय त्वं तुष्टो भव सर्वदा ॥ ५१ ॥

कृताञ्जलिपुटाः सर्वे ऋषयश्च स्थिताः पुरः ।  
तान् दृष्ट्वा गणराजस्तु हृष्टः सन् प्रत्युवाच ह ॥ ५२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेप्रथमे खण्डे वक्रतुण्डचरिते तत्त्वकृतस्तुतिवर्णनं नाम सप्तमोऽध्यायः ॥

[[२०]]

