+++
title = "३५ शिवविजयः"

+++
॥ श्रीगणेशाय नमः ॥

[[७९]]

मुद्गल उवाच ।  

एवं परस्परं घोरं युद्धं कृत्वा महाबलाः ।  
न जयं प्राप्नुवन्ति स्म कर्म चैव यथासुरम् ॥ १ ॥

तं दृष्ट्वा परमाश्चर्यं प्रह्लादः कुपितोऽभवत् ।  
धनुः सज्जं महाघोरं कृत्वा बाणान् समाददे ॥ २ ॥

मन्त्रयन्ननलास्त्रेण चिक्षेप स शरान् बहून् ।  
तेभ्यो जातो महानग्निः प्रलयानलसन्निभः ॥ ३ ॥

ददाह देवसेनां स प्रह्लादोऽसुरसत्तमः ।  
भयभीताः सुराः सर्वे जज्वलुश्च समन्ततः ॥ ४ ॥

हाहाकारं प्रकुर्वन्तो दग्धास्ते जातवेदसा ।  
मर्यादां रणभूमिं च तथा त्यक्त्वा पलायिताः ॥ ५ ॥

महाग्निः सर्वतस्तान् वै सुरान् वाहनसंयुतान् ।  
प्रबलो दाहयामास प्रह्लादेन प्रचोदितः ॥ ६ ॥

तेन दैत्यगणाः सर्वे हर्षयुक्ता बभूविरे ।  
प्रह्लादं पूजयन्तस्ते साधु साधु कृतं त्वया ॥ ७ ॥

सर्वान् पलायमानान् स सुरान् दृष्ट्वा पुरन्दरः ।  
मेघास्त्रं योजयामास धनुषि क्रोधसंयुतः ॥ ८ ॥

एतस्मिन्नन्तरे तत्र प्रह्लादः समुपागतः ।  
खड्गेन सहसेन्द्रस्य धनुश्चिच्छेद लाघवात् ॥ ९ ॥

तत इन्द्रः प्रकोपेन वज्रं तत्याज तं प्रति ।  
वज्रेण निहतो भूमौ प्रह्लादः स पपात ह ॥ १० ॥

पतितं तं तथा दृष्ट्वा महिषासुर आगतः ।  
गदया देवराजं तं जघान खलु मस्तके ॥ ११ ॥

गदया निहतः सोऽपि पपात रणमूर्धनि ।  
मघवा मूच्छितोऽत्यन्तं मुखाद्रक्तं समुद्वमन् ॥ १२ ॥

ततोऽग्निः परमक्रुद्धो जज्वाल ज्वालयासुरम् ।  
महिषो जलरूपोऽभूत् प्लावयामास तं क्षणात् ॥ १३ ॥

निस्तेजाश्चिन्तया युक्ताः शक्तिं चिक्षेप पावकः ।  
तां खड्गेन महादैत्यः पातयामास भूतले ॥ १४ ॥

ततो महिषरूपेण शृङ्गाभ्यां दहनं पुनः ।  
चकार मूर्च्छितं क्रुद्धः पपात महसां निधिः ॥ १५ ॥

ततो ययौ यमस्तं वै दण्डघातेन सोऽहनत् ।  
जक्रे सम्मूर्च्छितं दैत्यं महिषं भयदायकम् ॥ १६ ॥

एतस्मिन्नन्तरे तत्र प्रतापी च विरोचनः ।  
खड्गेन तं जघानाशु यमं सर्वभयङ्करम् ॥ १७ ॥

पपात खड्गाघातेन यमो यमवतां प्रभुः ।  
वरुणस्तं बबन्धापि पाशेन च विरोचनम् ॥ १८ ॥

ततस्तं मोचयामास पाशं छित्वा महाबलः ।  
अन्धक: खड्गाघातेन गदया वरुणं तथा ॥ १९ ॥

मूर्च्छितं च चकाराऽभूदुत्थितः स विरोचनः ।  
ततो वायुः कुबेरश्च तावुभौ क्रोधमूच्छितौ ॥ २० ॥

वायुना खड्गघातेन मूर्च्छितस्त्वमितौजसा ।  
अन्धकासुरनामाऽसौ पपात धरणीतले ॥ २१ ॥

शम्बरेण हतो वायुर्मुसलेन महाबलः ।  
स पपात तदा भूमौ देवः सर्वधरोऽपि सन् ॥ २२ ॥

विरोचनेने बाणौघैस्ताडितो धनरक्षकः ।  
मर्मभेदिभिरत्युग्रैः पपाताऽसौ महाबलः ॥ २३ ॥

एतस्मिन्नन्तरे तत्र विष्णुः स्वयमुपागतः ।  
गदया तं जघानैव विरोचनमथो रिपुम् ॥ २४ ॥

भिन्नोरसं च दैत्येशं मृततुल्यं चकार ह ।  
अन्धकं चक्रघातेन पातयामास केशवः ॥ २५ ॥

[[८०]]

शम्बरं बाणजालैः सम्पातयामास भूतले ।  
कुपितो माधवस्तत्र चक्रं तत्याज दारुणम् ॥ २६ ॥

चक्रेण क्षुरधारेण हता दैत्याः सहस्रशः ।  
गदया मूर्च्छिताः केचिन् मुख्या ये तत्र संस्थिताः ॥ २७ ॥

एतस्मिन् समरे वीरः प्रह्लादः सम्बभूव ह ।  
सावधानो महाभागस्तं ययौ क्रोधदीपितः ॥ २८ ॥

बाणवृष्टिं चकाराऽसौ महोग्रां देवनाशिनीम् ।  
तया ताञ्च्छिन्नभिन्नाङ्गान् देवांश्चक्रे धरातले ॥ २९ ॥

गदया देवदेवेशं केशवं युयुधे भृशम् ।  
खड्गेन मूर्च्छितं चक्रे गरुडं दैत्यनायकः ॥ ३० ॥

ततश्च कुपितो विष्णुस्तं हन्तुं चक्रमाददे ।  
बहुधा भ्रामयामास तत्त्याज ह्यस्त्रमुत्तमम् ॥ ३१ ॥

तन्मस्तकानि दैत्यानां चक्रं चिच्छेद सर्वतः ।  
बाहूदरभुजांश्चैव चकार शकलीकृतान् ॥ ३२ ॥

सहसाऽसुरराजं च प्रह्लादं हन्तुमाययौ ।  
चक्रं तेजोमयं दिव्यं समीपे ज्वलनप्रभम् ॥ ३३ ॥

प्रह्लादस्त्वरयास्त्रं च महाधनुषि सन्दधे ।  
नारायणात्मकं चैव हृदि स्मृत्वा जनार्दनम् ॥ ३४ ॥

मुमोच तन् महास्त्रं वै तेजोरूपममोघकम् ।  
अनिवार्यं जगद्भस्मकारकं कुपितः परः ॥ ३५ ॥

नारायणास्त्रवेगेन चक्रं प्रतिहतं ततः ।  
देवान् सर्वान् ददाहापि महास्त्रं सर्वतः परम् ॥ ३६ ॥

हृदये सहसागत्य पतितं केशवस्य तत् ।  
मूर्च्छितं मृततुल्यं तं चकार च जनार्दनम् ॥ ३७ ॥

ततो मदयुता दैत्या जगर्जुर्हर्षसंयुताः ।  
प्रशशंसुर्महाभागं प्रह्लादं तेजसान्वितम् ॥ ३८ ॥

नारायणास्त्रसन्दग्धान् देवर्षीन् वीक्ष्य शङ्करः ।  
क्षुभितो देवरक्षार्थं पिनाकं स्वकरे दधौ ॥ ३९ ॥

महास्त्रं तत् पाशुपतं सन्दधे क्रोधसंयुतः ।  
बलेन मोचयामास त्वरावान् शङ्करोऽभवन् ॥ ४० ॥

महास्त्रं वै पाशुपतं तथा नारायणात्मकम् ।  
उभे अस्त्रे संयुगे ते युयुधाते विहायसि ॥ ४१ ॥

देवा मुनिगणास्तत्र हर्षयुक्ता बभूविरे ।  
प्रशशंसुर्महादेवं देवदेवं च शङ्करम् ॥ ४२ ॥

ततः पशुपतिः क्रुद्धस्त्रिशूलं सन्दधे मुने ।  
तत्याज दैत्यसेनायां कुर्वाणं प्रलयं परम् ॥ ४३ ॥

त्रिशूलं च करोति स्म मृतान् दैत्यान् सहस्रशः ।  
प्रह्लादहृदयेकस्मात् पपात यमसन्निभम् ॥ ४४ ॥

तेनाऽसौ पतितो भूमौ वाताहत इव द्रुमः ।  
दैत्यसैन्ये महानासीत्तदा कोलाहलः परः ॥ ४५ ॥

ततस्त्रिशूलवेगेन शितेन सहसाऽसुराः ।  
मूर्च्छिताश्च कृताः केचित् केचिद्वै मारिता मुने ॥ ४६ ॥

सर्वेऽसुरगणास्तत्र पतिता रणमूर्धनि ।  
ततो मत्सरपुत्रौ द्वौ शङ्करं जग्मतुः प्रभो ॥ ४७ ॥

सुन्दरप्रियनामा च विषयप्रिय एव यः ।  
ऊचतुः शङ्करं तत्र क्रोधयुक्तौ महासुरौ ॥ ४८ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेप्रथमे खण्डे वक्रतुण्डचरिते शिवविजयो नाम पञ्चत्रिंशोऽध्यायः ॥
