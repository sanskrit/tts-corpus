+++
title = "०२ भस्मासुरवधः"

+++
॥ श्रीगणेशाय नमः ॥

मुद्गल उवाच ।  

असितस्य वचः श्रुत्वा नैध्रुवो विस्मितोऽभवत् ।  
प्रणम्य तं महाभागं जगाद विनयान्वितः ॥ १ ॥

नैध्रुव उवाच ।  

स्वामिन् वद महायोगं योगदं साधनं परम् ।  
तदर्थं कस्य भक्तिर्मे कर्तव्या योगिसत्तम ॥ २ ॥

असित उवाच ।  

शृणु पुत्र प्रवक्ष्यामि लम्बोदरकथानकम् ।  
तेन सर्वं महायोगं लभसे नात्र संशयः ॥ ३ ॥

एकदाऽहं तथा पुत्र वत्सरस्ते पिता पुरा ।  
तपसा शुद्धभावेन भवावः स्म च निर्मलौ ॥ ४ ॥

ततो योगस्य प्राप्त्यर्थं यत्नवन्तौ सुसंस्थितौ ।  
अन्तर्ज्ञानसमायुक्तौ जडोन्मत्तादिसुप्रियौ ॥ ५ ॥

एकाग्रं साधयित्वा वै निरोधे संस्थितौ तथा ।  
सहजावस्थया युक्तौ सुखयुक्तौ भवावहे ॥ ६ ॥

तत्रैव मोहहीनत्वं दृष्ट्वा परमविस्मितौ ।  
शान्तिहीनौ ततो जातौ गतौ च ब्रह्मणोऽन्तिकम् ॥ ७ ॥

तत्र स्पर्धासमायुक्तौ विश्वामित्रवसिष्ठकौ ।  
समायातौ प्रणम्यैनं प्रतिष्ठन्तौ मदान्वितौ ॥ ८ ॥

क्रोधयुक्तौ विधातारं प्रपृच्छन्तौ विशेषतः ।  
कोऽधिको वद धातस्त्वं तपसा योगसेवया ॥ ९ ॥

तच्छ्रुत्वा तौ जगादाऽथ ब्रह्मा सर्वपितामहः ।  
येन क्रोधो जितो नूनं तं जानाम्यधिकं मुनिम् ॥ १० ॥

युवां क्रोधयुतौ पूर्णौ तत्र किं विद्यते तपः ।  
सर्वत्र शान्तिदं योगं तं यो जयति सोऽधिकः ॥ ११ ॥

ततः प्रणम्य विश्वेशं वदतः स्म तपोधनौ ।  
विनयेन समायुक्तौ तपस्पर्धापरायणौ ॥ १२ ॥

वसिष्ठविश्वामित्रावूचतुः ।  
कीदृशोऽयं प्रजानाथ क्रोधः सर्वभयङ्करः ।  
कुत्र तिष्ठति देवेश किंरूपः किंस्वभाववान् ॥ १३ ॥

जयन्ति केन योगेन तं दुष्टं योगिनः प्रभो ।  
सर्वं वद विभो तस्य तं जेष्यावो न संशयः ॥ १४ ॥

ब्रह्मोवाच ।  
अत्राऽहं कथयिष्यामीतिहासं सर्वसिद्धिदम् ।  
तेन क्रोधं च कामं चाभिमानं जयति प्रभुः ॥ १५ ॥

शकुनेरभवत् पुत्रः शुक्रं भस्मासुरोऽतपत् ।  
उपसङ्गम्य सङ्गृह्य विद्यां पञ्चाक्षरीं पुरा ॥ १६ ॥

दीक्षां गृह्य महादेवमुपासनविधानतः ।  
साधयामास भावेन भस्मोद्धूलितविग्रहः ॥ १७ ॥

सहस्रे प्रगतेष्वेव प्रभुर्वर्षेषु शङ्करः ।  
तं ययौ वरदानार्थं सर्वदेवसमावृतः ॥ १८ ॥

आगतं शङ्करं दृष्ट्वा उत्थाय प्रणिपत्य तम् ।  

[[४]]


पूजयित्वा प्रतुष्टाव स्तोत्रैः शैवैर्महासुरः ॥ १९ ॥

जगाद शङ्करो दैत्यं सन्तुष्टो भक्तमुत्तमम् ।  
वरं वरय दास्येऽहं भक्त्या ते तपसाऽसुर ॥ २० ॥

भस्मासुर उवाच ।  

यस्य शम्भो महेशान मस्तकेऽहं धरामि सः ।  
हस्तं सद्यो मृतो भूत्वा ततो भवतु भस्मसात् ॥ २१ ॥

अन्येभ्यः सर्वभूतेभ्यो न भयं मे कदाचन ।  
भवेत् सर्वातिगा शक्तिस्तथा कुरु महेश्वर ॥ २२ ॥

तच्छ्रुत्वा विस्मितः शम्भुस्तं जगाद महासुरम् ।  
सर्वं च ते महादैत्य भविष्यति मदाज्ञया ॥ २३ ॥

हस्तस्ते यस्य शिरसि दक्षिणः सम्पतिष्यति ।  
स वै भस्ममयः सद्यो भविष्यति न संशयः ॥ २४ ॥

ततः शिवो ययौ स्थानं कैलासं गणसंवृतः ।  
दैत्यस्तत्रैव तिष्ठन् स विचारमकरोत् स्वयम् ॥ २५ ॥

अहो शिवस्य वामाङ्गे संस्थिता जगदम्बिका ।  
रूपलावण्यसंयुक्ता रत्नभूताऽतिसुन्दरी ॥ २६ ॥

एतादृशी मया कुत्र दृष्टा नैव सुरूपिणी ।  
नग्नः शम्भुरयं तस्याऽयोग्यो नैव भवेद्रतौ ॥ २७ ॥

अतोऽहं यत्नमास्थाय वरदानप्रभावतः ।  
शम्भुं भस्ममयं कृत्वा ग्रहीष्यामि च पार्वतीम् ॥ २८ ॥

एवं विचार्य दैत्येन्द्र आययौ शङ्करान्तिकम् ।  
कैलासे गिरिवर्ये स वेगमास्थाय दारुणः ॥ २९ ॥

दक्षिणं हस्तमूर्ध्वं स कृत्वा शङ्करसन्निधौ ।  
आययौ तं विलोक्यैव पपाल गिरिजापतिः ॥ ३० ॥

नमस्कारादिचिह्नैश्च हीनं दृष्ट्वा स्वसन्निधौ ।  
असुरं भावसंयुक्तं भयभीतः समन्ततः ॥ ३१ ॥

ततः सोऽपि महादैत्यः क्रोधयुक्तो विशेषतः ।  
धावयित्वा तमनु वै ग्रहीतुं प्रोद्यतोऽभवत् ॥ ३२ ॥

ततोऽतिवेगमास्थाय शिवो भीत्या पलायत ।  
अधावत् पृष्ठमास्थाय तं भस्मासुर एव च ॥ ३३ ॥

पलन्तं शङ्करं तत्र ददर्श कमलापतिः ।  
सस्मार गणपं चित्ते किं भविष्यति विह्वलः ॥ ३४ ॥

सोऽपि तुष्टाव चाथर्वशिरसा विघ्ननायकम् ।  
विष्णुः परमशोकार्तो महादेवस्य कारणात् ॥ ३५ ॥

शिवश्च भयसंयुक्तो गणेशं स्वयमस्तवीत् ।  
महासङ्कटनाशार्थं शरणागतवत्सलम् ॥ ३६ ॥

शिव उवाच ।  

किं पश्यसे नाथ विनायकस्त्वं दैत्येन सर्वत्र च मां सुत्रासितम् ।  
दक्षं भुजं मस्तकगं गणेश कृत्वा स मां भस्ममयं करिष्यति ॥ ३७ ॥

नानाजनैः सेवितपादपद्म किं विस्मृतो मां भयभङ्गकारिन् ।  
चिन्तामणे चित्तनिवासक त्वं संरक्ष विघ्नेश दयाघनात्र ॥ ३८ ॥

त्वदन्यदेवं शरणं गजास्य प्रभुं समर्थं न च यामि नाथ ।  
न कोऽपि हेरम्ब महानुभाव क्षमो हि मां रक्षितुमीश्वरः कः ॥ ३९ ॥

लम्बोदरामोघ सुचिन्तनं ते स्वानन्दवासिंश्च महोदरस्य ।  
रक्षस्व मां मृत्युमुपागतं त्वं त्वत्पादनिष्ठं भयभञ्जनाशु ॥ ४० ॥

किं सिद्धिबुद्धिप्रविहारकेण सक्तः प्रजातोऽसि विनायक त्वम् ।  
भक्तानुकम्पीति तवैव नाम वेदे कथं सङ्कथितं महात्मन् ॥ ४१ ॥

किं लक्षलाभप्रभवार्थमेवं संसक्तभावैरसि विस्मरंश्च ।  
मां रक्ष नो चेन्निगमस्य देव व्यर्थं यशः सम्भविता परात्मन् ॥ ४२ ॥

[[५]]

यथा दिनेशः समकालयुक्तः प्रकाशदाता भवतीति नित्यम् ।  
तथा हि ते भक्तजनानपारान् क्षमोऽसि तान् रक्षितुमन्तरं किम् ॥ ४३ ॥

किं योगरूपातिविलम्बनेन रक्षस्व भीतं मरणे सुसंस्थम् ।  
हेरम्ब विघ्नेश विनायकाशु रक्षस्व रक्षस्व महेशपुत्र ॥ ४४ ॥

एवं स्तुवति शम्भौ स विष्णोर्हृदि गजाननः ।  
प्रविश्य बुद्धिसन्दाता बभूवे भक्तवत्सलः ॥ ४५ ॥

धृत्वा स्त्रीवेषकं विष्णुर्ययौ तं भस्मकारकम् ।  
महासुरो मुमोहाऽसौ तां दृष्ट्वा मोहिनीं स्त्रियम् ॥ ४६ ॥

तां समागत्य पप्रच्छ दैत्येन्द्रो मोहसंयुतः ।  
कुत्र गच्छसि सुश्रोणि किं ते कार्यमुपस्थितम् ॥ ४७ ॥

वद मां तत् करिष्यामि त्वद्दासोऽहं न संशयः ।  
अहं सर्वेश्वरोऽत्रैव न समो मे प्रविद्यते ॥ ४८ ॥

भज मां भावसंयुक्ता भजन्तं ते च दासकम् ।  
त्वदधीनो भविष्यामि सदा वराङ्गने मतम् ॥ ४९ ॥

तस्य तद्वचनं श्रुत्वा स्मित्वा सा तं जगाद ह ।  
अहं मोहप्रदा नारी मोहिन्यत्र समागता ॥ ५० ॥

मदाज्ञया दैत्य यदि वर्तसे त्वं निरन्तरम् ।  
तदा ते गृहगा भूत्वा तिष्ठाम्यत्र न संशयः ॥ ५१ ॥

तथेति दैत्यराजस्तां जगाद साऽब्रवीत् पुनः ।  
नृत्यं कुरु मदग्रे त्वं यथा नृत्यामि वै अहम् ॥ ५२ ॥

तथेति प्रतिपाद्यैव सा ननर्त कलान्विता ।  
तथा दैत्याधिपस्तत्र ननर्त काममोहितः ॥ ५३ ॥

तया दक्षिणहस्तश्च स्थापितः शिरसि स्वके ।  
तथा सोऽपि चकाराशु भ्रान्तो विघ्नेशमायया ॥ ५४ ॥

भस्मसादभवद्दैत्यो भस्मासुरश्च तत्क्षणात् ।  
ततः सा विस्मिता भूत्वा तुष्टाव गणनायकम् ॥ ५५ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
पञ्चमे खण्डे लम्बोदरचरिते भस्मासुरवधो नाम द्वितीयोऽध्यायः ॥
