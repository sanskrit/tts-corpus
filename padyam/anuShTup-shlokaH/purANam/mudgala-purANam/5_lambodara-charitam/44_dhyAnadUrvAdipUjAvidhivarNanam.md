+++
title = "४४ ध्यानदूर्वादिपूजाविधिवर्णनम्"

+++
॥ श्रीगणेशाय नमः ॥

मुद्गल उवाच ।  

एवमैलः स राजर्षिरेकनिष्ठापरायणः ।  
गणेशमभजन्नित्यं यथा गृत्समदस्तथा ॥ १ ॥

ध्यात्वा गजाननं देवमेकान्ते तद्गताऽखिलः ।  
मानसे राज्यभोगे स निःस्पृहः सम्बभूव ह ॥ २ ॥

पुत्रे राज्यं परित्यज्य पूजयित्वा गजाननम् ।  
ध्यानयुक्तः स्वभावेनातिष्ठत्तत्रैव नित्यदा ॥ ३ ॥

दक्ष उवाच ।  

गणेशस्य ध्यानमैलकृतं मे वद साम्प्रतम् ।  
तथाऽहं ध्यानसंयुक्तो भजिष्यामि निरन्तरम् ॥ ४ ॥

मुद्गल उवाच ।  

यथैलो नृपवर्यः स गार्ग्याज्ज्ञात्वा गणेश्वरम् ।  
अभजत् ध्यानयुक्तश्च तत् ध्यानं शृणु मानद ॥ ५ ॥

ऐल उवाच ।  

नमामि विघ्नेश्वरपादपङ्कजं सुचिह्नितं चाखिलदं निजात्मनाम् ।  
ध्वजासिपद्माभयवज्रलाञ्छनैः परश्वधेनैव सुकोमलं परम् ॥ ६ ॥

सुरक्तपादाङ्गुलकैः सुकोमलैर्नखप्रभाताम्रतया सुराजितम् ।  
सुगुल्फयुक्तं मृदुमांसलं महन् मोहं हरेत् तत्तिमिरं हृदि स्थितम् ॥ ७ ॥

जङ्घे परे रक्तसुभामये ततो ध्यायामि मांसेन युते सुकोमले ।  
तज्जानुनी मांसलके सुरोमभिराकोमलैर्वक्रशिखैः सुसंवृते ॥ ८ ॥

ऊरू सुमांसेन समावृतौ परौ रम्भासमानौ सुविराजितौ तथा ।  
रक्तौ हृदा चिन्तनमात्रभावतो भक्तिप्रदौ विघ्नहरस्य चिन्तये ॥ ९ ॥

कटिं सदा मांसलरक्तरञ्जितां सुवर्तुलां मध्यमभागसंश्रिताम् ।  
गणेश्वरस्यैव तु चिन्तयाम्यहं सदा सुखानन्दकरस्य नित्यदा ॥ १० ॥

वस्त्रं सुरक्तं हृदि चिन्तयाम्यहमनन्तमौल्यं कटिभागसंस्थितम् ।  
नाभिं सुवृत्तां परमश्रिया युतां शेषस्य संवासकरीं तु चिन्तये ॥ ११ ॥

महोदरं मांसलभावसंयुतं सुरोमयुक्तं प्रभया विराजितम् ।  
विचिन्तयेऽहं सकलप्रकाशकं त्रयीप्रमूलं परमव्ययं परम् ॥ १२ ॥

श्रीवक्रतुण्डस्य विशालरूपकं वक्षस्तथा रक्तमयं सुमांसलम् ।  
रक्तं स्तनाभ्यां हृदयं तु चिन्तये चिन्तामणिं तत्र सुखप्रदं परम् ॥ १३ ॥

कण्ठं त्रिरेखायुतमेव मांसलं रक्तं गणेशस्य च तेजसा युतम् ।  
स्कन्धौ वृषस्कन्धसमौ सुकोमलौ ध्यायामि चित्ते सततं सुरक्तकौ ॥ १४ ॥

बाहू सदा मांसलकौ प्रभासितौ स्वानन्दनाथस्य मनोऽतिसौख्यदौ ।  
हस्तौ तथा रक्तसुतेजसा युतौ वामौ हृदा दक्षिणकौ तु चिन्तये ॥ १५ ॥

कराङ्गुलीर्विंशतिकाः सुवर्तुला नखैः सुरक्तैश्च सुतेजसा युताः ।  
गणेश्वरस्यैव हृदि प्रचिन्तये स्वभक्तरक्षाकरिकाः सुभूषिताः ॥ १६ ॥

मुखं तु शुण्डायुतमेव चिन्तये त्रिनेत्रयुक्तं परमप्रकाशकम् ।  
सदैकदन्तस्य च तीक्ष्णदन्तकं स्वभक्तकान् प्रेमरसेन सौख्यदम् ॥ १७ ॥

कर्णौ विशालौ हृदि चिन्तये परौ भक्ताय निष्कामसुकामदौ तथा ।  
शूर्पाकृती चञ्चलभावधारिणौ विघ्नेश्वरस्यैव च वेदरूपिणौ ॥ १८ ॥

कपोलकौ षट्पदरूपधारिभिर्मुनीश्वरैर्ब्रह्ममदद्रवार्थिभिः ।  
सुसंवृतौ नादयुतैर्निरन्तरं गणेश्वरस्यैव हृदा विचिन्तये ॥ १९ ॥

भालं सुतेजोयुतमेव चिन्तये श्रीढुण्ढिराजस्य निशाकरस्थलम् ।  
रक्ताष्टगन्धैश्च सुचित्रितं प्रभोर्बिन्दुप्रयुक्तं त्वथ तण्डुलैर्युतम् ॥ २० ॥

[[१०७]]

केशैः समाच्छादितमस्तकं तथा सञ्चिन्तये विघ्नविनाशकारिणः ।  
ब्रह्माण्डमूले प्रभुमस्तकाश्रिते कुम्भस्थले ब्रह्मवरस्य सौख्यदे ॥ २१ ॥

गणेशदेहं परिचिन्तयाम्यहं सुभूषणैर्भूषितकं विचित्रकैः ।  
अनर्घमूल्यैश्च सुवस्त्रकैस्तथा सुशोभितं ब्रह्मवरस्य सर्वदा ॥ २२ ॥

विचित्रगन्धैः परिलेपितं तथा सुचित्रितं भक्तवरैः सुयोगिभिः ।  
गणाधिपं साधु हृदि स्थितं सदा विचिन्तयेऽहं निजभक्तिलालसम् ॥ २३ ॥

पाशाङ्कुशाद्यैश्च सुसंस्तुतं परं ढुण्ढिं प्रमोदादिभिरेव नित्यदा ।  
गणेश्वरं दवेवरैस्तथोन्दुरुराजेन पूज्यं च सुचिन्तये हृदि ॥ २४ ॥

वेदैः पुराणैः स्मृतिभिश्च शास्त्रकैः स्तोत्रैः स्तुतं देहधरैर्विचिन्तये ।  
ब्रह्मप्रियाद्यैश्च गणैरसङ्ख्यकैर्भक्त्या तथा मुद्गलमुख्यकैः परम् ॥ २५ ॥

सर्वाङ्गसंशोभनरूपयुक्तया सिद्ध्या गणेशं परिचिन्तये हृदि ।  
संसेवितं वामगया सुशक्तिभिः सिद्ध्यादिभिः संवृतया स्वमायया ॥ २६ ॥

बुद्ध्या कलाभिश्च सुसेवितं तथा विद्याभिराराद्गणनायकं हृदि ।  
सर्वाङ्गसंशोभनया स्वमायया सञ्चिन्तये दक्षिणभागभूषया ॥ २७ ॥

लक्षेण लाभेन च विघ्ननायकं संसेवितं शोभनशोभनेन तु ।  
सञ्चिन्तये पुत्रवरेण सर्वदा ब्रह्मेश्वरं भक्तजनैः स्वधामगैः ॥ २८ ॥

अनन्तमन्त्रैः कथितं स्वरूपकं विचिन्तये वक्तुमशक्यभावतः ।  
हृदि स्थितं ध्यानसुलोलुपं परं गणेश्वरं ब्रह्ममयागधारिणम् ॥ २९ ॥

मुद्गल उवाच ।  

एवमैलः स राजर्षिर्गणेशभजने रतः ।  
ध्यानं कृत्वा सदाऽतिष्ठद्गणेशस्य निवृत्तितः ॥ ३० ॥

प्रातः काले समुत्थाय सस्त्रीकः स महीपतिः ।  
धर्मयुक्तं चकाराऽपि नित्यं कर्म निरन्तरम् ॥ ३१ ॥

ततो गणेश्वरं भक्त्याऽपूजयद्भक्तिसंयुतः ।  
यथा गार्ग्येण भो दक्ष शिक्षितः स तथाऽकरोत् ॥ ३२ ॥

शमीमन्दारदूर्वाश्चापूजयद्भक्तिसंयुतः ।  
प्रार्थ्य पत्राङ्कुराद्यं स पुष्पं चैवाऽऽचिनोन्नृपः ॥ ३३ ॥

दक्ष उवाच ।  

शमीमन्दारदूर्वाणां पूजनं वद मुद्गल ।  
सिद्धेर्बुद्धेश्च विपेन्द्र सुतयोर्लक्षलाभयोः ॥ ३४ ॥

शमीमन्दारदूर्वाणां प्रार्थना कीदृशी भवेत् ।  
तां कृत्वा पुष्पपत्रादींश्चिनोम्यहं त्वदाज्ञया ॥ ३५ ॥

केन मन्त्रेण योगीन्द्र शमीमन्दारकांस्तदा ।  
नरोत्तमो गणेशाय परेशाय समर्पयेत् ॥ ३६ ॥

मुद्गल उवाच ।  

शृणु दक्ष महाप्राज्ञ गाणपत्यपरायण ।  
सन्तुष्टोऽहं विशेषेण प्रश्नेन च वदामि ते ॥ ३७ ॥

गणेशस्यैव मन्त्रेण पूजनीया इमे मताः ।  
वस्तुभिर्गाणपत्यैश्च अभवंस्तोषसंयुताः ॥ ३८ ॥

स्त्रीपुम्भावात्मकं दक्ष नास्ति तत्र विचारतः ।  
गकारः सिद्धिरूपश्च णकारो बुद्धिरुच्यते ॥ ३९ ॥

तयोः स्वामी गणेशः स त्रेधारूपधरो बभौ ।  
गणास्तस्य तथा पूज्या गाणपत्यैश्च मन्त्रकैः ॥ ४० ॥

गकाराद्बिम्बभावाख्यो लक्षः पुत्रः प्रकथ्यते ।  
तथा गकाररूपाद्वै लाभस्तौ तन्मयौ मतौ ॥ ४१ ॥

[[१०८]]

शमीमन्दारकौ दक्ष वरदानाद्विशेषतः ।  
गणेशाकाररूपौ तौ भावयेन्नात्र संशयः ॥ ४२ ॥

दूर्वां देवीं गणेशस्य मन्त्रेणापूजयेन्नरः ।  
अथवा वैदिकैर्मन्त्रैः काण्डादिभिः प्रपूजयेत् ॥ ४३ ॥

नाममन्त्रेण शूद्रस्तान् पूजयेत् सर्वभावतः ।  
एतदेव रहस्यं ते कथितं सर्वमञ्जसा ॥ ४४ ॥

प्रार्थनां ते प्रवक्ष्यामि शृणु दक्ष महामते ।  
स्नानयुक्तो वनं गत्वाऽथवा पुरे स्वमन्दिरे ॥ ४५ ॥

यत्र दूर्वा च मन्दारः शमी तिष्ठति तत्र सः ।  
गत्वा प्रणम्य तानादौ प्रार्थयेद्भक्तिसंयुतः ॥ ४६ ॥

दूर्वेऽन्नब्रह्मरूपे चामृतरूपे शताङ्कुरे ।  
गणेशप्रीणनार्थाय चिनोमि त्वां क्षमस्व भोः ॥ ४७ ॥

शमी सर्वप्रदे देवि गणेशरूपधारिणि ।  
चिनोमि त्वां गणेशस्य प्रीणनाय नमाम्यहम् ॥ ४८ ॥

मन्दारवाञ्छितार्थस्य दातर्विघ्नेशरूपक ।  
क्षमस्व प्रीणनार्थाय गणेशस्य चिनोम्यऽहम् ॥ ४९ ॥

एवं प्रार्थ्य प्रजानाथ शमीमन्दारकौ पुरा ।  
दूर्वापत्राणि पुष्पाणि विभुं ह्यानाय्य पूजयेत् ॥ ५० ॥

सहस्रनाममन्त्रैश्च अष्टोत्तरशतैर्नरः ।  
एकविंशतिकैश्चैव नामभिस्ताः समर्पयेत् ॥ ५१ ॥

अथवा मूलमन्त्रेण नाममन्त्रेण वा तथा ।  
गाणेशैर्विविधैर्मन्त्रैर्दूर्वादीनि समर्पयेत् ॥ ५२ ॥

एतत्ते कथितं सर्वं रहस्यं पावनात्मकम् ।  
गाणपत्यप्रदं पूर्णं किं भूयः श्रोतुमिच्छसि ॥ ५३ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेपञ्चमे खण्डे लम्बोदरचरिते ध्यानदूर्वादिपूजाविधिवर्णनं नाम चतुश्चत्वारिंशत्तमोऽध्यायः ॥
