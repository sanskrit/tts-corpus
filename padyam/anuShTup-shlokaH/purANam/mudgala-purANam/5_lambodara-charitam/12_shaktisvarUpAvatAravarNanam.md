+++
title = "१२ शक्तिस्वरूपावतारवर्णनम्"

+++
॥ श्रीगणेशाय नमः ॥

शौनक उवाच ।  

लम्बोदरस्य माहात्म्यं त्वं जानासि सुखप्रदम् ।  
मुखाम्बुजात् स्रवति च यस्यैवं शान्तिदामृतम् ॥ १ ॥

लम्बोदरस्य माहात्म्यं श्रुतं क्रोधहरं परम् ।  
श्रोतुमिच्छा तथा मेऽपि वर्धते भावसंयुता ॥ २ ॥

अतो वद महाभाग पुनर्विघ्नेशसत्कथाम् ।  
दक्षेण संश्रुतां पुण्यां मुद्गलाद्योगसागरात् ॥ ३ ॥

सूत उवाच ।  

मुने शौनक धन्यस्त्वं महच्छृणु कथामृतम् ।  
दक्षेण संश्रुतं पूर्णं मुद्गलेन प्रभाषितम् ॥ ४ ॥

लम्बोदरकथां श्रुत्वा हृष्टरोमा प्रजापतिः ।  
प्रणम्य मुद्गलं विप्रमुवाच वचनं हितम् ॥ ५ ॥

दक्ष उवाच ।  

धन्योऽसि योगिवन्द्योऽसि मुद्गल त्वं न संशयः ।  
कथां वदसि कल्याणदायिनीं हर्षवर्धिनीम् ॥ ६ ॥

श्रुत्वा श्रुत्वा न मे तृप्तिर्जायतेऽमृतसन्निभाम् ।  
अधुना वद योगीन्द्र पुनर्गणपतेः कथाम् ॥ ७ ॥

लम्बोदरः कथं चायं शक्तिरूपो बभूव ह ।  
तस्य मुख्यं चरित्रं मे वद सर्वार्थदायकम् ॥ ८ ॥

शक्त्या संराधितो देवो महिषस्य वधाय च ।  
कथं प्रकटरूपोऽसौ बभूवे तद्वदस्व मे ॥ ९ ॥

शेषपुत्रः कथं साक्षाद्बभूव गणनायकः ।  
मायाकरविनाशाय कथं मूषकगः स्मृतः ॥ १० ॥

सावर्णिमनुना चैव कथमाराधितोऽभवत् ।  
कथं शक्तिगणेशानोऽवतारः प्रबभूव ह ॥ ११ ॥

एतत्सर्वं सुविस्तीर्य वद मे करुणानिधे ।  
लम्बोदरावताराश्च सुखदाः श्रवणात् प्रभो ॥ १२ ॥

अन्यत्त्वं वद योगीन्द्र गाणपत्यस्वरूपकम् ।  
दीक्षायुक्तं विशेषेण कीदृशो गणपः स्मृतः ॥ १३ ॥

पूजा गणपतेश्चैव कीदृशी क्रियते जनैः ।  
मन्त्रः केन प्रकारेण गृह्यते गुरुवक्त्रतः ॥ १४ ॥

विधियुक्तं गाणपत्यमार्गं मे वद विस्तरात् ।  
येनाहं गाणपत्यश्च भविष्यामि सुदीक्षया ॥ १५ ॥

गाणपत्यांश्च योगीन्द्र प्रभो ज्ञास्यामि दृष्टिगान् ।  
तदर्थं वद विप्रर्षे सर्वज्ञोऽसि न संशयः ॥ १६ ॥

महाभाग्येन ते विप्र दर्शनं मेऽभवत् किल ।  
तव पादस्य वैचित्र्यं सर्वसन्तोषकारकम् ॥ १७ ॥

सूत उवाच ।  

एवं पृष्टो महायोगी दक्षेण गणपप्रियः ।  
जगाद तं प्रजानाथं पुनर्भावेन तोषितः ॥ १८ ॥

मुद्गल उवाच ।  

धन्योऽसि कृतकृत्योऽसि दक्ष त्वं नात्र संशयः ।  
येन प्रीतिर्गणपतावद्भुता ते प्रजापते ॥ १९ ॥

प्रष्टुः श्रोतुश्च वक्तुर्वै पावनीं सर्वदां पराम् ।  
गणेशं कथयिष्यामि भक्तिं दृष्ट्वा सुतोषितः ॥ २० ॥

आदौ ब्रह्म च यत् प्रोक्तं तदेव ब्रह्मणि स्थितम् ।  
स्वेच्छा तत्र समुत्पन्ना माया तस्य प्रजायते ॥ २१ ॥

स्वेच्छया द्विविधं जातं तदेवात्र न संशयः ।  
स्वतः परत उत्थानात्तच्छृणुष्व सुयोगदम् ॥ २२ ॥

सदा स्वसुखनिष्ठं वै नानामायाविवर्जितम् ।  
तद्वै परत उत्थानवाचकं कथितं मया ॥ २३ ॥

मायाखेलकरं यच्च ब्रह्म स्वेच्छामयं प्रभो ।  
स्वत उत्थानकं प्रोक्तं पश्य वेदेषु मानद ॥ २४ ॥

स्वत उत्थानकं ब्रह्म विकल्पं प्रचकार ह ।  
विकल्पात्तत् द्विधा भूतमेकानेकमयत्वतः ॥ २५ ॥

एकं देहिस्वरूपं तद्बहुरूपं शरीरकम् ।  
ताभ्यां चतुर्विधं सृष्टं जगदेतच्चराचरम् ॥ २६ ॥

[[२४]]


एते ब्रह्मगणाः सर्वे क्रियासामर्थ्यहीनतः ।  
न शक्ताः स्वस्वकार्येषु तपोयुक्तास्ततोऽभवन् ॥ २७ ॥

स्वस्वरूपं च सर्वेषां भवेत्तु किल यादृशम् ।  
तादृशाय नमस्तुभ्यं मन्त्रं जेपुः परेश्वराः ॥ २८ ॥

दिव्यवर्षसहस्रेण प्रसन्नो गणनायकः ।  
नरकुञ्जररूपः स प्रकटोऽभूत् हृदि प्रभुः ॥ २९ ॥

तं दृष्ट्वा ज्ञानसम्पन्ना जाता ब्रह्मगणाः परम् ।  
ततस्ते ध्यानशीलाश्च पुपूजुर्हृदि संस्थितम् ॥ ३० ॥

तेषां पुरः स्वयं साक्षात् प्रकटोऽभूत् प्रजापते ।  
शक्तिरूपधरो भूत्वा प्रसन्नो वरदायकः ॥ ३१ ॥

चतुर्बाहुधरा देवी सर्वावयवसंयुता ।  
स्तनभारभराक्रान्ता शुशुभे परमात्मिका ॥ ३२ ॥

तां दृष्ट्वा विस्मिताः सर्वे पप्रच्छु: स्वहिते रताम् ।  
का त्वं कस्मादिहायाता वद नः सकलं परे ॥ ३३ ॥

श्रीदेव्युवाच ।  
गणेशोऽहं महाभागा यं ध्यायथ तपोन्विताः ।  
तपसा तुष्टभावेन वरदाता समागतः ॥ ३४ ॥

एवमुक्त्वा स्वयं तत्र शक्तिः सा परमाद्भुता ।  
गजवक्त्रयुतं रूपं दधे तेषां प्रपश्यताम् ॥ ३५ ॥

लम्बोदरं समालोक्य पुनर्विस्मितचेतसा ।  
स्तोत्रं तैर्वै समारब्धं तावत् स्त्रीरूपमादधे ॥ ३६ ॥

दृष्ट्वा ब्रह्मगणास्तां ते विस्मिता गणपे रताः ।  
गणेशकृपया सर्वे ज्ञानयुक्ता बभूविरे ॥ ३७ ॥

ततस्तैश्चेष्टितं तस्य ज्ञातं भक्त्या प्रजापते ।  
लम्बोदरः स्वयं शक्तिरूपोऽयं नात्र संशयः ॥ ३८ ॥

या शक्तिः स गणेशानो गणेशः शक्तिरुच्यते ।  
लम्बोदरात्मिका साक्षात् सर्वेषां जननी परा ॥ ३९ ॥

ततस्तां ते प्रणम्यादौ तुष्टुवुःकरसम्पुटैः ।  
प्रजानाथ ब्रह्मगणाः सरोमाञ्चा विशेषतः ॥ ४० ॥

ब्रह्मगणा ऊचुः ।  
नमस्ते शक्तिरूपायै सर्वेषां च क्रियात्मने ।  
सर्वसत्ताप्रदात्र्यै ते जगदम्ब नमोऽस्तु ते ॥ ४१ ॥

अपारायै च सर्वेभ्यः सर्वदायै नमो नमः ।  
भक्त्या स्वाधीनरूपायै महामाये नमोऽस्तु ते ॥ ४२ ॥

सदा स्वानन्दसंस्थायै जगद्ब्रह्मप्रचालिके ।  
नानाभेदधरायै ते विघ्नेशायै नमो नमः ॥ ४३ ॥

अमेयायै नमस्तुभ्यं भक्तसंरक्षरूपिणि ।  
कर्त्र्यै पात्र्यै च संहर्त्र्यै गणेशायै नमो नमः ॥ ४४ ॥

समुत्पन्नं त्वदुदरात् जगद्ब्रह्म न संशयः ।  
तदेव सृष्टिरूपं त उदरं ते नमो नमः ॥ ४५ ॥

स्तनपानेन देवेशि पोषणं कुरुषे सदा ।  
स्थितिरूपं तदेवाङ्गे स्तनौ ते वै नमो नमः ॥ ४६ ॥

अन्ते प्रलयकालज्ञे त्वया ग्रस्तं मुखेन च ।  
संहारकं तदेवाङ्गे मुखं ते वै नमो नमः ॥ ४७ ॥

मनोवाणीविहीना त्वं भक्तवत्सलभावतः ।  
स्वयं देहधरा जाता भक्तेशायै नमो नमः ॥ ४८ ॥

किं स्तुमस्त्वां महामाये शक्तिनामधरे परे ।  
सर्वत्र शक्तभावेषु संस्थितायै नमो नमः ॥ ४९ ॥

वेदानां योगिनां चैव शक्तत्वं तत्त्वदीयकम् ।  
त्वां स्तोतुं कः समर्थः स्यादतस्ते प्रणमामहे ॥ ५० ॥

इति स्तुता जगन्माता ब्रह्मणां जननी प्रभो ।  
प्रसन्ना तानुवाचाऽथ भक्तिभावेन तोषिता ॥ ५१ ॥

शक्तिरुवाच ।  
वरान् ब्रह्माणि वृणुत येषां ये मनसीप्सिताः ।  
दास्यामि तपसा तुष्टा भक्त्या स्तोत्रेण सर्वपाः ॥ ५२ ॥

[[२५]]

भवत्कृतं मदीयं यत् स्तोत्रं सर्वार्थदं भवेत् ।  
भक्तिप्रदं महाभागाः सर्वसामर्थ्यदायकम् ॥ ५३ ॥

यद्यदिच्छति तत्तद्वै दास्यामि स्तोत्रपाठतः ।  
भुक्तिमुक्तिप्रदं पूर्णं भविष्यति न संशयः ॥ ५४ ॥

एवं शक्तेर्वचः श्रुत्वा तां ब्रह्माणि प्रणम्य च ।  
जगुः प्रहृष्टभावेन तां परां सर्वमातरम् ॥ ५५ ॥

ब्रह्माण्यूचुः ।  
वरान् दास्यसि सर्वेशि तदा ते भक्तिमुत्तमाम् ।  
देहि शक्ते यया मोहो नश्यत्यत्र न संशयः ॥ ५६ ॥

किं कर्तव्यं महादेवि तत्र सामर्थ्यमुत्तमम् ।  
देह्यस्मभ्यस्ततो मातः करिष्यामश्च ते प्रियम् ॥ ५७ ॥

तेषां वचनमाकर्ण्य सन्तुष्टा सर्वदायिनी ।  
तथेति तान्युवाचाथाऽन्तर्धानं सा चकार ह ॥ ५८ ॥

ततो वरबलेनैव सृष्ट्वा विश्वं चराचरम् ।  
स्वस्वभोगप्रदं भिन्नं तेषु क्रीडन्ति नित्यदा ॥ ५९ ॥

पालयन्ति च विश्वानि संहरन्ति प्रजापते ।  
स्वमहिम्नि स्थितान्येव ब्रह्माण्यत्र न संशयः ॥ ६० ॥

इति ते कथितश्चायमवतारः पुरातनः ।  
लम्बोदरस्य भो दक्ष शक्तिरूपः सुखप्रदः ॥ ६१ ॥

यः शृणोति नरो भक्त्या तस्मै सर्वार्थदो भवेत् ।  
ब्रह्मभूतकरश्चापि भुक्तिमुक्तिप्रदः परः ॥ ६२ ॥

सूत उवाच ।  

श्रुत्वा मुद्गलवाक्यं वै दक्षो हृष्टमनाः स्वयम् ।  
जगाद तं पुनर्विप्र शृणु संशयसंयुतः ॥ ६३ ॥

दक्ष उवाच ।  

त्वया मुद्गल माहात्म्यं कथितं शक्तिसम्भवम् ।  
श्रुतं मया महाभाग तथापि नुद संशयम् ॥ ६४ ॥

ब्रह्माणि देहहीनानि देहिहीनानि योगिप ।  
तपादिकं तेषु नाथ कथं भवति तद्वद ॥ ६५ ॥

साश्रुनेत्रादिकं सर्वं स्तुतिपूजादिकं प्रभो ।  
कथं तेषु भवेदेतद्भ्रान्तोऽहमधुना ह्यतः ॥ ६६ ॥

तस्य तद्वचनं श्रुत्वा हर्षयुक्तो महामुनिः ।  
जगाद तं प्रजानाथं सर्वज्ञानां शिरोमणिः ॥ ६७ ॥

मुद्गल उवाच ।  

ब्रह्माणि ब्रह्मभूतानि तेषु नास्ति महामते ।  
देहदेहिमयो भाव इति सत्यं श्रुतेर्मुखात् ॥ ६८ ॥

तथापि सर्वरूपाणि वदन्ते तानि निश्चितम् ।  
देहविकारहीनानि देहरूपाणि सर्वतः ॥ ६९ ॥

देहिविकारहीनानि देहिरूपाणि सर्वतः ।  
ताभ्यां हीनानि भो दक्ष द्वाभ्यां वै संयुतानि च ॥ ७० ॥

ब्रह्माणि सर्वशास्त्रेषु विचारय महामते ॥

अतः सर्वं सदा तेषु सम्भवति न संशयः ॥ ७१ ॥

अन्यच्च शृणु वाक्यं मे सर्वसंशयनाशनम् ।  
ब्रह्मणि ब्रह्मभावश्च वक्तुं केन न शक्यते ॥ ७२ ॥

सर्वं भोगादिकं तेषां तप आदि महामते ।  
कथनीयं कथं शास्त्रैर्देहवद्वर्ण्यते ह्यतः ॥ ७३ ॥

शिष्यस्य बोधदानार्थं जानीहि त्वं प्रजापते ।  
मा कुरुष्व वृथा तत्र संशयं वा विकारकम् ॥ ७४ ॥

सूत उवाच ।  

मुद्गलस्य वचःश्रुत्वा हृष्टो दक्षस्तमब्रवीत् ।  
संशयो मे गतःस्वामिंस्त्वदुक्तवचसाऽधुना ॥ ७५ ॥

लम्बोदरस्य माहात्म्यमधुना वद मानद ।  
सर्वज्ञस्त्वमतो निःसंशयं सर्वं करोषि वै ॥ ७६ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेपञ्चमे खण्डे लम्बोदरचरिते शक्तिस्वरूपावतारवर्णनं नाम द्वादशोऽध्यायः ॥
