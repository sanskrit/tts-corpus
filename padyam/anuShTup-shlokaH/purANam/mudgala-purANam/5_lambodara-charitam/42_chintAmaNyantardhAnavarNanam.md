+++
title = "४२ चिन्तामण्यन्तर्धानवर्णनम्"

+++
॥ श्रीगणेशाय नमः ॥

कपिल उवाच ।  

एतादृशी महाभक्तिस्त्वदीया गणनायक ।  
यदा सर्वे प्रकुर्वन्ति तदा विश्वं कथं भवेत् ॥ १ ॥

सर्वेभ्यः श्रेष्ठभावेन जानन्ति त्वां यदा नराः ।  
तदा त्वां सर्वभावेन भजन्ते ते न संशयः ॥ २ ॥

श्रेष्ठार्थिनो नराः सर्वे भजन्ते शीघ्रसिद्धये ।  
देवेन्द्रास्त्वां परित्यज्यान्यान् ब्रह्मप कथं वद ॥ ३ ॥

चिन्तामणिरुवाच ।  
मया सृष्टं जगत् सर्वं नानाभावमयं मुने ।  
नानाभावयुताः सर्वे न भजन्ते तु मां सदा ॥ ४ ॥

चतुर्णां देवमुख्यानां कृत्वा भजनमुत्तमम् ।  
तेन शुद्धान्तरात्मानो मां भजन्ते ततः परम् ॥ ५ ॥

अन्यच्च शृणु मे वाक्यं मया माया प्रकाशिता ।  
सर्वश्रेष्ठतमं मां ते न जानन्ति प्रमोहिताः ॥ ६ ॥

यदाऽहं मायया विप्र छादयामि न मे वपुः ।  
तदा मोहविहीनाश्चेच्छ्रेष्ठं मां प्रवन्दति च ॥ ७ ॥

मया नानावताराश्च कृतास्त्रैलोक्यगेषु वै ।  
देवादीनां प्रगेहेषु तादृशं मां वदन्ति ते ॥ ८ ॥

अग्रपूज्यत्वमेवं यत् सर्वपूज्यत्वमञ्जसा ।  
शिवेन दत्तमस्मै तद्गणेशाय वदन्ति ते ॥ ९ ॥

मायया मोहिता मे मां पार्वतीमलसम्भवम् ।  
शिवपुत्रं शिवेनैव स्थापितं प्रवदन्ति ते ॥ १० ॥

शिवगणस्वरूपोऽयं मुक्तिं दातुं न च क्षमः ।  
कार्यसिद्धिस्वभावेन कामपूरो गणेश्वरः ॥ ११ ॥

इत्यादिभावा बहवो मया विप्र प्रकाशिताः ।  
क्रीडार्थं तेन मां त्यक्त्वा श्रेष्ठं जानन्ति चापरम् ॥ १२ ॥

नो चेत् स्वानन्दगाः सर्वे भवन्त्यत्र न संशयः ।  
निर्मोहात् कल्पपर्यन्तं जगन्नैव प्रवर्तते ॥ १३ ॥

अन्यच्च कर्मणा सर्वं ब्रह्माण्डं जनसंयुतम् ।  
नानाभावात्ममोहस्थं भवतेऽनेकनिश्चयात् ॥ १४ ॥

अन्ते मदीयभावस्था भवन्ते शुद्धचेतसः ।  
वेदशास्त्रार्थतत्त्वज्ञाः स्वयमेव महामुने ॥ १५ ॥

अहं साक्षाद् बुद्धिपतिः कृत्वा बुद्धेश्च चालनम् ।  
गोपयामि गणेशस्य स्वरूपं देहिनां हृदि ॥ १६ ॥

तेन मां नैव जानन्ति जना परमगं कदा ।  
विवेकमार्गं ते तत्र वदामि शृणु यत्नतः ॥ १७ ॥

कृते मां पूर्णभावेन भजन्ते सर्वमानवाः ।  
अज्ञानावरणैर्हीनाः श्रेष्ठं ते प्रवन्दति हि ॥ १८ ॥

त्रेतायां पादहीनेन मां भजन्ते नरा मुने ।  
पञ्चायतनभावेन पञ्च श्रेष्ठान् वदन्ति ते ॥ १९ ॥

तत्र सर्वेषु साम्येन मां भजन्ते न संशयः ।  
चर्तुभ्यः श्रेष्ठभावाख्यं ज्ञानं नष्टं मदीयकम् ॥ २० ॥

द्वापरे द्विपदा हीनं मां भजन्ते सुरादयः ।  
वदन्ति न्यूनरूपं तु चतुर्भ्यः शङ्करात्मजम् ॥ २१ ॥

वेदशास्त्रे पुराणेषु श्रेष्ठं जानन्ति मानवाः ।  
मोहेन युगमानेन मां न्यूनं प्रवदन्ति ते ॥ २२ ॥

सर्वं ब्रह्मेति वेदेषु कथितं तत्र किं भवेत् ।  
सत्ता समानरूपा तु तथाऽयं गणनायकः ॥ २३ ॥

कलौ त्रिपादहीनेन मां ज्ञानेन भजन्ति ते ।  
वदन्ति वै नरास्तत्र मलजोऽयं गजाननः ॥ २४ ॥

शिवस्य वरदानेनाग्रपूज्योऽयं गणेश्वरः ।  
सर्वपूज्यो यथा दैत्या जन्तवो वरसंयुताः ॥ २५ ॥

सर्वं ब्रह्मेति वेदेषु कथितं तेन विघ्नपः ।  
वर्णितोऽयं शिववरबलेनैव मुनीन्द्रकैः ॥ २६ ॥

[[१०३]]

स्वसत्तासंयुतो देवो नाऽयं चिन्तामणिः कदा ।  
शिवभक्तिबलेनाद्यो वरयुक्तो बभूव ह ॥ २७ ॥

कलिप्रान्ते मुने लोका न भजिष्यन्ति मां कदा ।  
एकपादमयी भक्तिर्नाशं यास्यति निश्चितम् ॥ २८ ॥

मतभेदेन मोहेनादौ मां त्यक्त्वा विशेषतः ।  
शिवविष्ण्वादिकान् सर्वे भजन्ते त्वग्रपूज्यकान् ॥ २९ ॥

सर्वपूज्याग्रपूज्यत्वं नष्टं भवति मे ततः ।  
अन्ते विघ्नयुताः सर्वे नरकेषु पचन्ति वै ॥ ३० ॥

युगमानप्रसिद्ध्यर्थं कृतं मेऽत्र महामुने ।  
कर्माकर्मविकर्माणि स्थापितानि विभागशः ॥ ३१ ॥

न करोमि यदाऽहं चेत्तदा मे वरदानकम् ।  
कर्मभ्यश्च युगेभ्यश्च निष्फलं भवतीत्यहो ॥ ३२ ॥

नरकादय आख्याताः स्वर्गाश्चैव महामुने ।  
भवन्ति निष्फलाः सर्वे तदर्थं खेलयाम्यहम् ॥ ३३ ॥

शुभाशुभमयं सर्वं मया स्ववरदानतः ।  
स्थापितं तेन मोहेन मां न जानन्ति मूलगम् ॥ ३४ ॥

एतत्ते सर्वमाख्यातं मदीयं चेष्टितं महत् ।  
मा संशयं मुने त्वं तु कुरु मां भज भावतः ॥ ३५ ॥

कपिल उवाच ।  

एवमुक्त्वा गणेशानो मामन्तर्धानमाकरोत् ।  
अहं खेदसमायुक्तो हृदये तमलोकयम् ॥ ३६ ॥

मयाऽसौ स्थापितश्चिन्तामणिर्विप्र परेश्वरः ।  
पूजयामि भजे नित्यं भक्तिभावसमन्वितः ॥ ३७ ॥

एतत्ते कथितं सर्वं रहस्यं तस्य धीमतः ।  
लोकस्य तेन यत् प्रोक्तं भज तं भक्तिसंयुतः ॥ ३८ ॥

त्वं साक्षाद्गाणपत्यश्च देहधारी न संशयः ।  
तवदर्शनमात्रेण सर्वे पूता भवन्ति च ॥ ३९ ॥

गार्ग्य उवाच ।  

श्रुत्वैवं मुद्गलो योगी महत् स्वानन्दलोकगम् ।  
माहात्म्यं विस्मितो भूत्वा प्रणनाम महामुनिम् ॥ ४० ॥

चिन्तामणिं समभ्यर्च्य प्रणम्य कपिलं पुनः ।  
मुद्गलः स्वाश्रमं राजन् प्रययौ गणपे रतः ॥ ४१ ॥

एवं ते सर्वमाख्यातं भज तं भावसंयुतः ।  
अनेन जडदेहेन स्वानन्दं लभसे नृप ॥ ४२ ॥

मुद्गल उवाच ।  

एवमुक्त्वा महीपालमैलं गार्ग्यो महामुनिः ।  
अनुज्ञातश्च भूपेन ययौ स्वस्याश्रमं विधे ॥ ४३ ॥

ऐलोऽपि गणराजं तं लक्षसञ्ज्ञं निरन्तरम् ।  
सेव्यस्वानन्दगो भूत्वा भजते तं प्रजापते ॥ ४४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेपञ्चमे खण्डे लम्बोदरचरिते चिन्तामण्यन्तर्धानवर्णनं नाम द्विचत्वारिंशत्तमोऽध्यायः ॥
