+++
title = "०६ देवासुरयुद्धवर्णनम्"

+++
॥ श्रीगणेशाय नमः ॥

ब्रह्मोवाच ।  
विश्वामित्रवसिष्ठौ च शृणुतं परमाद्भुतम् ।  
चरितं गणनाथस्य महाशान्तिप्रदायकम् ॥ १ ॥

कदाचित् क्रोधको दैत्यः सभासनगतोऽभवत् ।  
तत्राकाशभवां वाणीं शुश्राव भयदायिनीम् ॥ २ ॥

लम्बोदरश्च मुनिभिर्देवैः सार्धं वधाय ते ।  
प्रार्थितः स तु हत्वा त्वां जगत् सुखि करिष्यति ॥ ३ ॥

तच्छ्रुत्वा मूर्च्छितं क्रोधं सहसा भयविह्वलम् ।  
तं दैत्येन्द्राश्च विप्रर्षी सावधानं प्रचक्रिरे ॥ ४ ॥

शोकयुक्ता विशेषेण पप्रच्छुस्तं महासुराः ।  
बल्याद्या भयभीताश्च किं जातं वद मानद ॥ ५ ॥

दैत्येशानां वचः श्रुत्वा भययुक्तो महासुरः ।  
जगाद तान् स वृत्तान्तमाकाशे वाक्समुद्भवम् ॥ ६ ॥

तच्छ्रुत्वा कुपिता दैत्यास्तमूचुर्मदसंयुताः ।  
देवान् मुनिगणान्नाथ हनिष्यामोऽद्य निश्चितम् ॥ ७ ॥

[[१२]]

अस्माकं शत्रवो देवास्तैः कृतं दारुणं महत् ।  
आज्ञापय महाभाग सर्वान् देवजिघांसया ॥ ८ ॥

ततोऽतिहर्षितः क्रोधः स्वयं युद्धाय सज्जितः ।  
दैत्येशैः संवृतः सद्यो ययौ शैलेन्द्रमुख्यकम् ॥ ९ ॥

समागतं महाक्रोधं दैत्येशैः संवृतं ततः ।  
देवाः सर्वे भयोद्विग्नाः सस्मरुर्गणनायकम् ॥ १० ॥

तेषां स्मरणमात्रेण लम्बोदरः प्रतापवान् ।  
मूषकारूढ एवासावागतोऽभून् महाप्रभुः ॥ ११ ॥

पाशादिशस्त्रसंयुक्तं सिद्धिबुद्धिसमन्वितम् ।  
नाभिशेषं त्रिनेत्रं तं ददृशुश्च सुरर्षयः ॥ १२ ॥

ततस्तं ते प्रणेमुर्वै भयं त्यक्त्वा सुहर्षिताः ।  
स्तुत्वा वृत्तान्तमुग्रं तं कथयामासुरादृताः ॥ १३ ॥

श्रुत्वा वृत्तान्तमुग्रं स तान् जगाद सुराधिपान् ।  
लम्बोदरः प्रसन्नात्मा मुनीन् क्रोधयुतः प्रभुः ॥ १४ ॥

लम्बोदर उवाच ।  

मा भयं कुरुत प्राज्ञा हनिष्यामि महासुरम् ।  
स्वधर्मस्थान् जनान् सर्वान् करिष्यामि न संशयः ॥ १५ ॥

ततः क्रोधासुरस्तत्र समीपे समुपागतः ।  
दृष्ट्वा लम्बोदरं देवं भयभीतो बभूव ह ॥ १६ ॥

उवाच दैत्यपांस्तत्र सत्या वाक् सा न संशयः ।  
अयं लम्बोदरो नूनं देवैः सम्प्रार्थ्यतेऽसुराः ॥ १७ ॥

तस्य तद्वचनं श्रुत्वा दैत्याः क्रोधारुणेक्षणाः ।  
ऊचुस्तं दैत्यनाथं ते गर्वयुक्ता बलान्विताः ॥ १८ ॥

दैत्येशा ऊचुः ।  
लम्बोदरयुतान् देवान् हनिष्यामो न संशयः ।  
मा कुरुष्व वृथा चिन्तां रक्ष पृष्ठं महामते ॥ १९ ॥

देहधारी गणाध्यक्ष आगतो नात्र संशयः ।  
उत्पत्तिनाशवान् देहः किं करिष्यति तेऽशुभम् ॥ २० ॥

काव्यं दैत्यगणास्तत्र सस्मरुर्भक्तिसंयुताः ।  
तेषां स्मरणमात्रेण स चापि ह्यागतोऽभवत् ॥ २१ ॥

तं प्रणम्य गुरुं दैत्या वृत्तान्तं सर्वमञ्जसा ।  
कथयन्ति स्म तं श्रुत्वा शुक्रस्तान् प्रत्युवाच ह ॥ २२ ॥

शुक्र उवाच ।  

सिद्धिपतिं परित्यज्य सिद्धिमिच्छति दुर्मतिः ।  
तथा त्यक्त्वा बुद्धिपतिं स्फूर्तिमिच्छति मूर्खवत् ॥ २३ ॥

विघ्नराजं सदैकं यं तं त्यक्त्वा विघ्नहीनकाः ।  
कथं भवन्ति वदत दैत्येन्द्रा मां विनिश्चयात् ॥ २४ ॥

अतो युद्धं परित्यज्य शरणं तस्य शोभनम् ।  
भविष्यति न सन्देहो नोचेत् क्रोधो मरिष्यति ॥ २५ ॥

शुक्रस्य वचनं श्रुत्वा बलिस्तत्र जगाद तम् ।  
कर्मणा सिद्धिदाताऽयं स्फूर्तिदाता भवत्यहो ॥ २६ ॥

कर्मणा विघ्नहीनत्वं सविघ्नं प्रकरोति च ।  
अतो वयं महायोगिन् कर्मणा तं जयामहे ॥ २७ ॥

तस्य तद्वचनं श्रुत्वा सर्वे दैत्येन्द्रकादयः ।  
साधु साध्वब्रुवंस्तत्र सङ्ग्रामायोद्यता बभुः ॥ २८ ॥

ततो भावि बलं वीक्ष्य काव्यस्तत्र मुनीश्वरौ ।  
तूष्णीम्भावं समाधृत्य संस्थितोऽभूत् स योगवित् ॥ २९ ॥

देवाः सर्वे महास्त्रैस्ते युक्ताः क्रोधसमन्विताः ।  
आययू रणभूमिं च दैत्येशाश्च तथा ययुः ॥ ३० ॥

ततः परस्परं युद्धं बभूवे दारुणं महत् ।  
दैत्यानां चैव देवानां परस्परविनाशनम् ॥ ३१ ॥

देवा दैत्या युयुधिरे कृत्वा मरणनिश्चयम् ।  
शस्त्रास्त्रैर्बलगर्वेण प्रेरिता रणदुर्मदाः ॥ ३२ ॥

[[१३]]

वीराणामभवन्नादैर्वादित्राणां च वाजिनाम् ।  
बृंहितानां च शङ्खानां दिशो नादयुतास्ततः ॥ ३३ ॥

सैन्यपादभवो रेणुश्छादयामास भास्करम् ।  
नाभूत् स्वपरबोधोऽपि जघ्नुस्ते च परस्परम् ॥ ३४ ॥

ततो रक्तप्रवाहश्च सम्भूतः शस्त्रघाततः ।  
रजःकणास्तेन सर्वे मज्जिता अभवन् मृधे ॥ ३५ ॥

ततः परस्परं दृष्ट्वा जघ्निरे क्रोधसंयुताः ।  
देवाश्च दानवास्तद्वत् परस्परजये रताः ॥ ३६ ॥

दिनत्रयमभूद्युद्धं घोरं सर्वभयावहम् ।  
ततो दैत्यगणाः सर्वे पपलुस्त्राससंयुताः ॥ ३७ ॥

देवा हर्षयुतास्तत्र जय लम्बोदर प्रभो ।  
ऊचुस्तान् हन्तुमायाता दैत्येशाः क्रोधसंयुताः ॥ ३८ ॥

बलिश्च रावणो जृम्भो माल्यवान् कुम्भकर्णकः ।  
राहुश्चान्ये महावीराः सङ्ख्यातुं न प्रशक्यते ॥ ३९ ॥

तैः शस्त्रनिचयैर्देवाः संहताः पपलुस्तदा ।  
हित्वा सङ्ग्रामभूमिं ते छिन्नभिन्नाः समन्ततः ॥ ४० ॥

तत इन्द्रश्च सङ्क्रुद्धः शङ्करो विष्णुरेव च ।  
सूर्यश्चन्द्रश्च देवेन्द्रा आययुः क्रोधसंयुताः ॥ ४१ ॥

तैरस्त्राणां महावृष्टिः कृता परमदारुणा ।  
तया दैत्यगणाः सर्वे पपलुश्च दिशो दश ॥ ४२ ॥

ततोऽतिक्रोधसंयुक्ता रावणाद्याः समाययुः ।  
द्वन्द्वयुद्धमभूद्घोरं सर्वेभ्यो भयदायकम् ॥ ४३ ॥

जृम्भो ययौ महेन्द्रेण राहुः सूर्येण संयुगे ।  
बलिश्च विष्णुना क्रुद्धो रावणः शङ्करेण च ॥ ४४ ॥

कुम्भकर्णश्च चन्द्रेण नाना दैत्येन्द्रकादयः ।  
देवेन्द्रैर्वायुमुख्यैश्च युयुधुर्जयकाङ्क्षिणः ॥ ४५ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेपञ्चमे खण्डे लम्बोदरचरिते देवासुरयुद्धवर्णनं नाम षष्ठोऽध्यायः ॥
