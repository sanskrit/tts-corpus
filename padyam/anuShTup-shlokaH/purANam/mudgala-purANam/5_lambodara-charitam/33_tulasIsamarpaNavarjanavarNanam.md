+++
title = "३३ तुलसीसमर्पणवर्जनवर्णनम्"

+++
॥ श्रीगणेशाय नमः ॥

दक्ष उवाच ।  

अज्ञानेन महायोगिन् ज्ञानेन तुलसीयुतम् ।  
पूजनं गणनाथस्य कृतं तस्य फलं वद ॥ १ ॥

श्रुत्वा कथामृतं त्वत्तो न तृप्तोऽहं भवामि भोः ।  
अहो गणेशभक्तिर्वै दुर्लभा नात्र संशयः ॥ २ ॥

मुद्गल उवाच ।  

अत्र ते कथयिष्यामि इतिहासं पुरा भवम् ।  
श्रवणात् संशयः सर्वो नाशं यास्यति तत्त्वतः ॥ ३ ॥

ब्राह्मणः कोऽपि दुर्बुद्धिर्बभूवे काश्यपे कुले ।  
स तु नित्यं गणपतिं तुलस्याऽपूजयद्धठात् ॥ ४ ॥

अन्ये तत्र द्विजास्तं वै वारयन्तो विशेषतः ।  
न वाक्यं जगृहे तेषां ज्ञानं बौद्धं खलोऽब्रवीत् ॥ ५ ॥

गणेशः सर्वरूपश्चेत् कुतस्तत्र प्रवर्तते ।  
विधिनिषेधकाद्यं हि मा वदेत क्रियात्मकाः ॥ ६ ॥

ततः सर्वे भयोद्विग्ना बभूवुस्ते द्विजोत्तमाः ।  
परस्परं समूचुर्वै गाणपत्याः प्रजापते ॥ ७ ॥

अहो गाणेश्वरे देहे तुलसी मस्तकेऽथवा ।  
दृष्टा सद्यश्च निष्कास्या गाणपत्यैर्विशेषतः ॥ ८ ॥

अन्यैरपि न सन्देहो नो चेन्नरकगामिनः ।  
उपानदादिसंयुक्तैरशुचिभिस्तदप्यहो ॥ ९ ॥

तत्र विलम्बभावेन पापभागी नरो भवेत् ।  
किं कर्तव्यं द्विजैरन्यैर्दुष्टोऽयं कथ्यतां द्विजाः ॥ १० ॥

यथा वज्रेण पीडां तु बुभुजुः पर्वतादयः ।  
तथा विघ्नेश्वरः साक्षात्तुलस्या पीडितो भवेत् ॥ ११ ॥

ततः सर्वैर्विनिश्चित्य स गाणेशालयात्तदा ।  
बहिष्कृतो महापापी स्वगृहे तादृशे रतः ॥ १२ ॥

ततः स्वल्पेन कालेन ममार काश्यपाधमः ।  
नरकेषु च तं यामाः पातयामासुरञ्जसा ॥ १३ ॥

एककल्पसमं कालं नरकेषु स्थितोऽभवत् ।  
क्रमेण सकलान् भुक्त्वा राक्षसोऽभूत् सुदारुणः ॥ १४ ॥

सदा क्षुधा समाविष्टो दाहरोगादिसंयुतः ।  
अशक्तः सर्वकार्येषु वनेषु विचचार ह ॥ १५ ॥

एकदा तत्र गार्ग्यश्च समायातो निजेच्छया ।  
गणेशभक्तमुख्यः स महायोगी प्रजापते ॥ १६ ॥

तं दृष्ट्वा राक्षसो दुष्टो भक्षितुं च समाययौ ।  
गार्ग्यो गणेशमन्त्रेण मन्त्रितं जलमाक्षिपत् ॥ १७ ॥

जलस्पर्शजपुण्येन गार्ग्यदर्शनजेन सः ।  
धर्मध्रुक् राक्षसो जातिस्मरस्तत्र बभूव ह ॥ १८ ॥

ततोऽतिखेदसंयुक्तः स रुरोद प्रणम्य तम् ।  
जगाद प्राञ्जलिं बद्ध्वा हाहाकाररवाऽऽकुलः ॥ १९ ॥

धर्मध्रुगुवाच ।  
रक्ष मां मुनिशार्दूल गाणपत्य महायशाः ।  
त्वत्पादप्रवणं गार्ग्य मोचयाशु भवार्णवात् ॥ २० ॥

ततः स सर्ववृत्तान्तं कथयामास राक्षसः ।  
पूर्वजन्मभवं तस्मै गार्ग्याय भयसङ्कुलः ॥ २१ ॥

त्वदीयदर्शनेनैव मन्त्रितेन जलेन च ।  
जातिस्मरत्वमापन्नो दुःखं ते कथयाम्यहम् ॥ २२ ॥

श्रुत्वा शरणगं वीक्ष्य दयायुक्तो महामुनिः ।  
गणेशनाममन्त्रं स ददौ तस्मै हितावहम् ॥ २३ ॥

जगाद तं महायोगी जप त्वं नाममन्त्रकम् ।  
नित्यं तथा तुलस्या वै कृतं स्तोत्रं पठस्व च ॥ २४ ॥

एवमुक्त्वाऽन्तर्दधेऽसौ गार्ग्यः परमपावनः ।  
दुष्टो नित्यं तथा चक्रे दुःखं दृष्ट्वा भयाकुलः ॥ २५ ॥

[[८०]]

ततः क्षुधा सुशान्ता वै बभूवे तस्य दुर्मतेः ।  
रोगहीनः सशक्तश्च गाणपत्यप्रियोऽभवत् ॥ २६ ॥

अन्ते गणेश्वरं सोऽपि जगाम दुःखवर्जितः ।  
तत्र योगस्वभावेनाऽभजद्विघ्नेश्वरं विधे ॥ २७ ॥

एतत्ते कथितं सर्वं सङ्क्षेपेण चरित्रकम् ।  
तुलसीवर्जने भूतं सर्वसंशयनाशनम् ॥ २८ ॥

तुलसीं गणनाथाय समर्पयति यो नरः ।  
स चाण्डालो न सन्देहो नारकीभूमिसंस्थितः ॥ २९ ॥

वंशहानिर्भवेत्तस्य लक्ष्मीनाशस्तथा विधे ।  
रोगाद्यैः पीडितोऽत्यन्तमन्ते नरकगो भवेत् ॥ ३० ॥

तस्य स्पर्शं न कुर्यात् कः कृत्वा स्नानं समाचरेत् ।  
सचैलस्नानहीनश्चेत् ज्ञात्वा पापी सदा भवेत् ॥ ३१ ॥

नाम तस्य प्रजानाथ न ग्राह्यं पापदायकम् ।  
बहुनाऽत्र किमुक्तेन पापरूपः स वै स्मृतः ॥ ३२ ॥

इदं ते कथितं सर्वं पृच्छते च यथातथम् ।  
श्रोतुमिच्छसि किं भूयश्चरित्रं वद साम्प्रतम् ॥ ३३ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेपञ्चमे खण्डे लम्बोदरचरिते तुलसीसमर्पणवर्जनवर्णनं नाम त्रयस्त्रिंशत्तमोऽध्यायः ॥
