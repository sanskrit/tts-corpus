+++
title = "३२ तुलसीवरप्रदानम्"

+++
॥ श्रीगणेशाय नमः ॥

मुद्गल उवाच ।  

यथा गजाननः प्राह तथा जातं प्रजापते ।  
वृन्दा तं प्रणिपत्यैव तपसे वनमाययौ ॥ १ ॥

चिन्ताक्रान्ता स्वयं देवी गणेशे भावलालसा ।  
गणेशं मनसि ध्यात्वा तताप तप उत्तमम् ॥ २ ॥

नाममन्त्रं जजापैव पूजयामास सादरम् ।  
एवं लक्षं च लक्षार्धं वर्षाणि प्रगतानि च ॥ ३ ॥

ततस्तां गणराजस्तु वरदः सहसाऽऽययौ ।  
प्रणम्य तं प्रपूज्यैव वृन्दा तुष्टाव हर्षिता ॥ ४ ॥

वृन्दोवाच ।  
नमस्ते विघ्नराजाय भक्तविघ्नहराय च ।  
अभक्तेभ्यो विशेषेण विघ्नदाय नमो नमः ॥ ५ ॥

परेशाय पराणां ते परात्परतराय च ।  
भक्तेशाय सदा भक्तिप्रियाय ते नमो नमः ॥ ६ ॥

ब्रह्मेशाय गणाधीश ब्रह्मणां ब्रह्मरूपिणे ।  
ब्रह्मणां पतये तुभ्यं गणाधिपतये नमः ॥ ७ ॥

अमेयायाप्रतर्क्याय सदा स्वानन्दवासिने ।  

[[७८]]

शिवविष्णुमुखेभ्यश्च पददात्रे नमो नमः ॥ ८ ॥

अनाथाय च सर्वेषां नाथाय परमात्मने ।  
वक्रतुण्डाय सर्वेषामादिपूज्याय ते नमः ॥ ९ ॥

विनायकाय वीराय शूर्पकर्णाय ढुण्ढये ।  
गजाननाय चिन्तामणये हेरम्ब ते नमः ॥ १० ॥

अनन्तगुणधाराय नानाखेलकराय ते ।  
परेषां तु परेशाय मूषकध्वजिने नमः ॥ ११ ॥

पूर्णानन्दाय सर्वेषां मात्रे पित्रे नमो नमः ।  
ज्येष्ठेभ्यो ज्येष्ठराजाय ज्येष्ठपदप्रदायिने ॥ १२ ॥

किं स्तौमि त्वां गणाधीश योगाकारं परात्परम् ।  
अतस्त्वां प्रणमाम्येवं तेन तुष्टो भव प्रभो ॥ १३ ॥

गाणेशं देहि मे योगं गाणपत्यां च मां कुरु ।  
क्षमस्व मेऽपराधं त्वं त्वदुल्लङ्घनभावजम् ॥ १४ ॥

अन्यत्त्वं मां गणाधीश मान्यां कुरु त्वदीयके ।  
पूजने किञ्चिदल्पेन भावेन वरदायक ॥ १५ ॥

क्वाऽहं ते समतां नाथ सम्प्राप्नोमि कदापि न ।  
तथा तपोमदेनैतत् कृतं क्षन्तुं त्वमर्हसि ॥ १६ ॥

एवं स्तुत्वा गणाधीशं प्रणनाम प्रजापते ।  
वृन्दा तां प्रत्युवाचेदं वाक्यं वाक्यविशारदः ॥ १७ ॥

श्रीगणेश उवाच ।  

मदीयं योगमाद्यं त्वं प्राप्स्यसे नात्र संशयः ।  
गाणपत्या महाभागे भविष्यसि सदा सुते ॥ १८ ॥

भाद्रशुक्लचतुर्थ्यां ये महोत्सवपरायणाः ।  
पूजयिष्यन्ति मां भक्त्या तत्र त्वां धारयाम्यहम् ॥ १९ ॥

एकविंशतिपत्राणि ह्यर्पयिष्यन्ति मानवाः ।  
तत्र ते पत्रमेकं मे मान्यं देवि भविष्यति ॥ २० ॥

उल्लङ्घनसमं पापं न भूतं न भविष्यति ।  
स्वल्पोल्लङ्घनमात्रेण त्वं त्यक्ता च मया सदा ॥ २१ ॥

ये मामुल्लङ्घयिष्यन्ति तांस्त्यजामि निरन्तरम् ।  
तत्रापि तपसा बद्धो वृन्दे त्वां मानयाम्यहम् ॥ २२ ॥

त्वया कृतमिदं स्तोत्रं भुक्तिमुक्तिप्रदं भवेत् ।  
ब्रह्मभूयप्रदं पूर्णं पठते शृण्वते सदा ॥ २३ ॥

तुलसीं ये नरा मह्यमर्पयन्ति कदा सुते ।  
तत्पापहरणं स्तोत्रं भविष्यति कृतं त्वया ॥ २४ ॥

उल्लङ्घनाघहं नित्यं भविष्यति विशेषतः ।  
अनेन स्तुवतां नित्यं न सर्वं दुर्लभं भवेत् ॥ २५ ॥

एवमुक्त्वा गणाधीशोऽन्तर्धानमगमत् स्वयम् ।  
तुलसी हर्षसंयुक्ता बभूवे च प्रजापते ॥ २६ ॥

तदादि सा महाभागा बभूव विगतज्वरा ।  
क्रमेण तुलसी जाता विष्णुपत्नी सुपूतिता ॥ २७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेपञ्चमे खण्डे लम्बोदरचरिते तुलसीवरप्रदानं नाम द्वात्रिंशत्तमोऽध्यायः ॥

[[७९]]

