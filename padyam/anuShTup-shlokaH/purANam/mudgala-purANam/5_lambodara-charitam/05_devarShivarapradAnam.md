+++
title = "०५ देवर्षिवरप्रदानम्"

+++
॥ श्रीगणेशाय नमः ॥

ब्रह्मोवाच ।  
ततोऽतिमदसंयुक्तोऽसुरः क्रोधः प्रतापवान् ।  
दैत्यानाज्ञापयत् क्रूरान् कर्मणः खण्डनाय तान् ॥ १ ॥

तस्याज्ञया ययुर्दैत्या यत्र तत्र महीतले ।  
ब्राह्मणांस्ताडयामासुर्वर्णाश्रमप्रवर्तकान् ॥ २ ॥

अन्यान् वर्णांस्तथा गृह्य कर्महीनांश्च चक्रिरे ।  
देवतीर्थादिकं दैत्या बभञ्जुर्यज्ञवृक्षकान् ॥ ३ ॥

सर्वत्र त्रासिता लोकाः कर्महीना बभूविरे ।  
न स्वाहा न स्वधा कुत्र न वषट्कार एव च ॥ ४ ॥

ततो विप्रानुवाचाऽथ क्रोधासुरः प्रतापवान् ।  
मदीयनामसंयुक्तं कर्म कुर्वन्तु विप्रपाः ॥ ५ ॥

जगदीशो महाभागा अहं द्विजा न संशयः ।  
भजतां पादयोर्मे नो दुर्लभं किं भविष्यति ॥ ६ ॥

ततो द्विजास्तपोनिष्ठा गता वनेषु मानदौ ।  
त्यक्त्वा विषयजं सौख्यं सिंहव्याघ्रयुतेषु ते ॥ ७ ॥

केचिद् भ्रष्टास्तदाज्ञायां संस्थिता दुःखसंयुताः ।  

[[१०]]


वर्णाश्रमविहीनाश्च जनाः सर्वे बभूविरे ॥ ८ ॥

सर्वत्र क्रोधकस्यैव प्रतिमा स्थापिताऽभवत् ।  
गृहे गृहे तथा तस्याऽसुरैः पूजा प्रवर्तिता ॥ ९ ॥

एवं हा हा कृतं सर्वं त्रैलोक्यं तेन वैरिणा ।  
देवाः सर्वे भयोद्विग्ना बभूवुः कर्मखण्डनात् ॥ १० ॥

कर्मखण्डनभावेनोपोषणैः संयुताः सुराः ।  
ततस्तस्य विनाशार्थं यत्नवन्तो बभूविरे ॥ ११ ॥

न प्रापुस्तस्य शान्त्यर्थमुपायं ते सुरेश्वराः ।  
ततोऽतिखेदसंयुक्ता बभूवुस्त्रासकम्पिताः ॥ १२ ॥

एतस्मिन्नन्तरे तत्र वसिष्ठो योगिनां वरः ।  
जगाद तान् सुरेशानान्निःश्वस्य हितकारकः ॥ १३ ॥

वसिष्ठ उवाच ।  

उत्पत्तिस्थितिसंहारैर्वयं युक्ता न संशयः ।  
अस्मभ्यो मरणं तस्य न भविष्यति निश्चितम् ॥ १४ ॥

स्वानन्दवासकरणं गणेशं ब्रह्मनायकम् ।  
त्रिभिर्हीनं जगुर्वेदास्तं सेवध्वं सुरेश्वराः ॥ १५ ॥

हत्वा क्रोधासुरं सोऽपि स्वपदानि प्रदास्यति ।  
अस्मभ्यं नात्र सन्देहं कुर्वन्तु प्रयताः सुराः ॥ १६ ॥

वसिष्ठवचनं श्रुत्वा हर्षयुक्ताः सुरर्षयः ।  
साधु साधु मुनि सर्वे जगुर्ज्ञाननिधिं परम् ॥ १७ ॥

ततस्ते मन्त्रराजं वै जेपुर्लम्बोदरस्य च ।  
भक्तियुक्तास्तपोनिष्ठा ध्यानसंस्था बभूविरे ॥ १८ ॥

नानानुष्ठानयोगैश्चातोषयंस्ते गजाननम् ।  
उपोषणपराः सर्वे विधियुक्ता महामुनी ॥ १९ ॥

एवं वर्षसहस्रे च प्रगते तोषसंयुतः ।  
लम्बोदरः प्रसन्नात्मा तान् ययौ वरदायकः ॥ २० ॥

समागतं गणेशानं दृष्ट्वा देवर्षयः पुरः ।  
उत्थाय हर्षसंयुक्ताः प्रणेमुर्दण्डवद्भुवि ॥ २१ ॥

पुपूजुर्भक्तिसंयुक्ताः प्रभुं नानोपचारकैः ।  
पुनः प्रणम्य सन्तुष्टास्तुष्टुवुः करसम्पुटैः ॥ २२ ॥

देवर्षय ऊचुः ।  
नमस्ते गणनाथाय लम्बोदरधराय च ।  
गजवक्त्राय सर्वेषां नमः पूज्याय ते नमः ॥ २३ ॥

स्वानन्दपतये तुभ्यं सर्वस्वानन्ददायिने ।  
अनाथाय च सर्वेषां नायकाय नमो नमः ॥ २४ ॥

नमो विघ्नेश्वरायैव भक्तविघ्नविनाशिने ।  
अभक्तानां महाविघ्नकारकाय नमो नमः ॥ २५ ॥

उत्पत्तिस्थितिसंहारहीनाय सर्वरूपिणे ।  
अनादये परेशाय महोदर नमोऽस्तु ते ॥ २६ ॥

मायिनां मोहकायैव मायाविने परात्मने ।  
सर्वसिद्धिप्रदायैव नानाविद्याकलात्मने ॥ २७ ॥

अपाराननरूपायापारहस्तपदाय च ।  
गुणेशाय गुणानां ते चालकाय नमो नमः ॥ २८ ॥

आदिमध्यान्तरूपायादिमध्यान्तस्वरूपिणे ।  
अनाकाराय ते चाकारयुक्ताय नमो नमः ॥ २९ ॥

ज्येष्ठराजाय ज्येष्ठानां पतये सर्वदायिने ।  
आदिपूज्याय चान्ते ते संस्थिताय नमो नमः ॥ ३० ॥

नानाविधं जगत् सर्वं ब्रह्म नानाविधं प्रभो ।  
सम्भूतमुदरात्ते वै तेन लम्बोदरो भवान् ॥ ३१ ॥

तवोदरभवाः सर्वे त्वं न कस्योदरोद्भवः ।  
तेन लम्बोदरोऽसि त्वं लम्बोदर नमोऽस्तु ते ॥ ३२ ॥

सर्वेषामुदराणां त्वं पारं जानासि विघ्नप ।  
उदरस्य न कस्तेऽपि पारं जानाति ते नमः ॥ ३३ ॥

एतादृशोऽयमानन्दानामानन्दप्रदायकः ।  
प्रत्यक्षं दृष्टिगो जातोऽस्माकं धन्या वयं ततः ॥ ३४ ॥

[[११]]

मनोवाणीविहीनो न मनोवाणीमयो न च ।  
लम्बोदरः समायात आश्चर्यं भाति ते नमः ॥ ३५ ॥

किं स्तुवीमः गणेशानं यत्र वेदादयः प्रभो ।  
शान्तिं प्राप्ता वयं तत्र नः प्रसीद नमो नमः ॥ ३६ ॥

एवमुक्त्वा सुराः सर्वे ननृतुर्मुनयस्तथा ।  
तानुवाच गणेशानो मेघगम्भीरनिःस्वनः ॥ ३७ ॥

लम्बोदर उवाच ।  

वरं ब्रूत महाभागा देवेन्द्रा मुनयोऽमलाः ।  
तपसा मनसाऽभीष्टं भक्त्या तुष्टो ददाम्यहम् ॥ ३८ ॥

भवत्कृतं मदीयं यत् स्तोत्रं सर्वप्रदं भवेत् ।  
पठते शृण्वते चेहामुत्र सौख्यप्रदं परम् ॥ ३९ ॥

यद्यदिच्छति तत्तद्वै दास्यामि स्तोत्रपाठतः ।  
नानासिद्धिप्रदं चास्तु मम भक्तिविवर्धनम् ॥ ४० ॥

ब्रह्मोवाच ।  
लम्बोदरवचः श्रुत्वा हृष्टा देवर्षयोऽभवन् ।  
जगुस्तं प्रणिपत्यैव सर्वेशं भक्तपालकम् ॥ ४१ ॥

देवर्षय ऊचुः ।  
यदि प्रसन्नभावेन वरदोऽसि गजानन ।  
तदा क्रोधासुरं नाथ मारयस्वाधुना प्रभो ॥ ४२ ॥

स्थानभ्रष्टा वयं तेन कृताः कर्मविहीनकाः ।  
ऋषयश्च जगत् सर्वं स्वधास्वाहाविवर्जितम् ॥ ४३ ॥

अतो लम्बोदर स्वामिंस्तवोदरसमुद्भवान् ।  
एकं हत्वा तथा सर्वान् रक्ष स्वभक्तकान् प्रभो ॥ ४४ ॥

भक्तिं देहि त्वदीयां नः सर्वक्रोधविनाशिनीम् ।  
तया शान्तिसमायुक्ता भजिष्यामो विशेषतः ॥ ४५ ॥

तव भक्तिर्यदा प्राप्ता लम्बोदर तदा शुभम् ।  
भुनक्ति सर्वदा स्वामिन् ब्रह्मभूतः स वै स्मृतः ॥ ४६ ॥

सर्वं मुनीनां देवानां वचः श्रुत्वा महाप्रभुः ।  
लम्बोदरश्च तान् प्राह तथेति भक्तियन्त्रितः ॥ ४७ ॥

ततः सोऽन्तर्हितो देवो देवास्तत्रैव संस्थिताः ।  
मुनयश्च भयोद्विग्नाः कालकाङ्क्षां प्रचक्रिरे ॥ ४८ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेपञ्चमे खण्डे लम्बोदरचरिते देवर्षिवरप्रदानं नाम पञ्चमोऽध्यायः ॥
