+++
title = "३७ गृत्समदनित्यकर्मवर्णनम्"

+++
॥ श्रीगणेशाय नमः ॥

ऐल उवाच ।  

कथं नित्यं महायोगी गाणपत्याग्र्य एव च ।  
महापूजां गृत्समदो द्विविधां प्रचकार ह ॥ १ ॥

तन्मे विस्तरतो ब्रूहि धन्योऽयं ब्राह्मणेषु वै ।  
गणेशेन कृतो विप्रो ऋषिः स्वसूक्तकस्य च ॥ २ ॥

गार्ग्य उवाच ।  

शृणु तस्य मुनीन्द्रस्य चरित्रं भक्तिसंश्रितम् ।  
यथा गजाननं सोप्यभजत्तं नित्यमादरात् ॥ ३ ॥

प्रातः काले समुत्थाय गुरुं नत्वा स्वमस्तके ।  
मानस्या पूजया पूज्य तथा हृदि गणेश्वरम् ॥ ४ ॥

गाणेशांश्च तथा स्मृत्वा विभूतिरूपधारकान् ।  
क्षमाप्य धरणीं पश्चात् पादं चिक्षेप विप्रपः ॥ ५ ॥

शौचाचारमशेषं च चकार शास्त्रमार्गतः ।  
दन्तकाष्ठं ततो भक्ष्य स्नानं चक्रे यथाविधि ॥ ६ ॥

आदावाभ्यन्तरं स्नानं चकार शृणु तन्नृप ।  
वक्ष्यामि सिद्धिदं पूर्णमज्ञानमलनाशनम् ॥ ७ ॥

सहस्रारे समासीनं गजाननमनामयम् ।  
अङ्गुष्ठपर्वमात्रं तं प्रभुं ध्यायेच्चतुर्भुजम् ॥ ८ ॥

पाशाङ्कुशधरं पूर्णं दन्ताभयसमन्वितम् ।  
त्रिनेत्रं भूषणैर्युक्तमनर्घ्यवस्त्रराजितम् ॥ ९ ॥

पादाङ्गुष्ठाग्रसम्भूतां तस्य तीर्थमयीं पराम् ।  
सरितं चिन्तयेत् पूर्णामासमन्तात् प्रसारिणीम् ॥ १० ॥

सर्वान्तर्गतजं पूर्णमज्ञानं मलरूपकम् ।  
तया सङ्क्षालयेच्चित्ते नृप सर्वगया सुधीः ॥ ११ ॥

एवमान्तरगं स्नानं यः करोति नरोत्तमः ।  
स सर्वमलहीनश्च भुक्तिं मुक्तिं लभेत् पराम् ॥ १२ ॥

बाह्यं ततः समाख्यातं वैदिकं तान्त्रिकं द्विधा ।  
स्वशाखोक्तविधानेनादौ वैदिकं समाचरेत् ॥ १३ ॥

ततः स्वमूलमन्त्रेण युक्तं तान्त्रिकमाचरेत् ।  
स शुद्धः सर्वकर्मार्हो भवते देवतासमः ॥ १४ ॥

एवं गृत्समदः सर्वं चकार राजसत्तम ।  
गणेशप्रीतिकामार्थं भक्तियुक्तो महामुनिः ॥ १५ ॥

शुचिवस्त्रे तथा गृह्य सन्ध्यां चकार वैदिकीम् ।  
तत आगमसम्भूतां गाणेशीं सर्वसिद्धिदाम् ॥ १६ ॥

तत्राचमनकं प्रोक्तं त्रिविधं विबुधोत्तमैः ।  
वैदिकं तान्त्रिकं पौराणिकं चैव सुसिद्धिदम् ॥ १७ ॥

व्याहृत्या वैदिकं प्रोक्तं मूलमन्त्रेण तान्त्रिकम् ।  
पौराणिकं चतुर्थ्यन्तं तं गणेशनामसंयुतम् ॥ १८ ॥

तत्र पौराणिकं वक्ष्ये महत् शुचिकरं शृणु ।  
यथा गृत्समदो विप्रेन्द्रश्चकार महायशाः ॥ १९ ॥

गणेशो ढुण्ढिराजश्च हेरम्बो वक्रतुण्डकः ।  
शूर्पकर्णश्च विघ्नेशश्चिन्तामणिर्गजाननः ॥ २० ॥

लम्बोदरश्चैकदन्तो ब्रह्मणस्पतिरेव च ।  
विनायको ज्येष्ठराजो विकटः कपिलस्तथा ॥ २१ ॥

धरणीधर आशापूरको महोदरस्तथा ।  
धूम्रकेतुर्मयूरेशः स्वानन्दवासकारकः ॥ २२ ॥

त्रिभिराचम्य हस्तौ वै द्वाभ्यां सङ्क्षालयेन्नरः ।  
द्वाभ्यामोष्ठौ सम्पुटं चैकेन वै संस्पृशंस्ततः ॥ २३ ॥

पादौ तथैव नाम्ना वै शिरश्च चिबुकं नृप ।  
द्वाभ्यां दक्षिणवामे तु नासिके संस्पृशेत्ततः ॥ २४ ॥

द्वाभ्यां नेत्रे तथा कर्णौ नाभिं चैकेन हृत्तथा ।  
ललाटमेकनाम्ना तु बाहू चैकेन संस्पृशेत् ॥ २५ ॥

जलयुक्तेन नाम्ना यो नरश्चैवं समाचरेत् ।  
आचमनं भवेत् साक्षाद्गणेशो भूमिमण्डले ॥ २६ ॥

[[८८]]


ततो न्यासादिकं कुर्यात् कलशस्थापनं चरेत् ।  
पीठपूजां ततः कृत्वा मन्त्रन्यासं समाचरेत् ॥ २७ ॥

आगमोक्तेन मार्गेण मुनिर्गृत्समदो महान् ।  
चकार सकलं राजन् देवतुल्योऽपि नित्यशः ॥ २८ ॥

ध्यात्वा गजाननं चित्ते पूजां चक्रे स मानसीम् ।  
स्थिरचित्तेन योगीशो गणेशस्य विधानवित् ॥ २९ ॥

मानस्यां स्थिरचित्तत्वं कारणं परमं मतम् ।  
न वर्णाश्रमभागश्च वर्तते नृपसत्तम ॥ ३० ॥

वर्णाश्रमयुतानां चात्रावर्णाश्रमरूपिणाम् ।  
अधिकारः सदा शास्त्रे वर्तते स्थिरचेतसाम् ॥ ३१ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेपञ्चमे खण्डे लम्बोदरचरिते गृत्समदनित्यकर्मवर्णनं नाम सप्तत्रिंशत्तमोऽध्यायः ॥
