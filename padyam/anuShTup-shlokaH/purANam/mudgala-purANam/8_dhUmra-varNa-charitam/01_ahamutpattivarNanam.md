+++
title = "०१ अहमुत्पत्तिवर्णनम्"

+++
॥ श्रीगणेशाय नमः ॥

[[१]]

शौनक उवाच ।  

विघ्नराजचरित्रं तु श्रुतं सर्वप्रदं परम् ।  
ममनाशकरं पूर्णं त्वत्तोऽस्माभिर्महामते ॥ १ ॥

धन्योऽसि ज्ञानयुक्तोऽसि व्यासतुल्योऽसि निश्चितम् ।  
व्यासाधिकोऽथवा किं नु शिष्यस्तस्य महात्मनः ॥ २ ॥

श्रुत्वा श्रुत्वा न मे तृप्तिर्जायते तत् कथामृतम् ।  
माहात्म्यं धूम्रवर्णस्याधुना वद सुखप्रदम् ॥ ३ ॥

सूत उवाच ।  

शृणु शौनक माहात्म्यं धूम्रवर्णस्य सर्वदम् ।  
यथा व्यासाच्छ्रुतं पूर्णं तथा ते कथयाम्यहम् ॥ ४ ॥

श्रुत्वा विघ्नेशमाहात्म्यं दक्षो हृष्टमना अभूत् ।  
प्रणम्य मुद्गलं सोऽपि पप्रच्छ विनयान्वितः ॥ ५ ॥

दक्ष उवाच ।  

विघ्नेशस्य श्रुतं पूर्णं माहात्म्यं सर्वसिद्धिदम् ।  
न तृप्तोऽहं महायोगिन्नमृतादधिकं यतः ॥ ६ ॥

अधुना धूम्रवर्णस्य माहात्म्यं वद विस्तरात् ।  
कीदृशाऽंशमयश्चायं गणेशो धूम्रवर्णकः ॥ ७ ॥

कीदृशं ब्रह्म तस्यैव केन योगेन लभ्यते ।  
कति तस्यावताराश्च किं कर्मा कीदृशं महः ॥ ८ ॥

केन संसाधितो देवो देहधारी बभूव ह ।  
कं दैत्यं वशमानीय धर्ममास्थापयत् प्रभुः ॥ ९ ॥

इत्यादि सर्वमाहात्म्यं वद योगीन्द्र सत्तम ।  
ब्रह्माण्डे त्वत्समं नास्ति ब्रह्मदायकपात्रकम् ॥ १० ॥

सूत उवाच ।  

एवं पृष्टो महायोगी मुद्गलः शौनकोऽब्रवीत् ।  
दक्षं हृष्टमनाः साक्षात् ज्ञात्वा भक्तियुतं परम् ॥ ११ ॥

मुद्गल उवाच ।  

दक्ष त्वं योगिवन्द्योऽसि निश्चितं सर्वभावतः ।  
नान्यथा गणनाथस्य कथायां जायते रसः ॥ १२ ॥

धूम्रवर्णावतारस्य चरितं सर्वसिद्धिदम् ।  
कथयिष्यामि भक्त्या ते समासेन प्रजापते ॥ १३ ॥

विस्तरेण शिवाद्याश्च वेदाद्या न बभूविरे ।  
समर्थास्तत्र कोऽहं तु स्वल्पज्ञानप्रधारकः ॥ १४ ॥

अत्र ते कथयिष्यामि चेतिहासं पुरा भवम् ।  
शेषस्य शङ्करस्यैव संवादेन समन्वितम् ॥ १५ ॥

प्रणम्य शेषनागश्च एकदा शङ्करं पुरा ।  
पप्रच्छ सिद्धिदं पूर्णं सर्वज्ञं करुणानिधिम् ॥ १६ ॥

त्वत्तः परतरं नास्ति वेदश्रुतिप्रमाणतः ।  
त्वं ध्यानसंयुतः स्वामिन् भजसे कं शिवं परम् ॥ १७ ॥

अतः संशययुक्तोऽहं पृच्छामि सर्वभावतः ।  
किं मोहार्थं महेशान करोषि चेष्टितं नवम् ॥ १८ ॥

मुद्गल उवाच ।  

एवं पृष्टः शिवः साक्षात्तमुवाच सुहर्षितः ।  
भक्तं योगप्रियं दृष्ट्वा साधु चेष्टासमन्वितम् ॥ १९ ॥

शिव उवाच ।  

एवं पृष्टोऽहमेकान्ते सनकाद्यैर्महाप्रियैः ।  
तत्तेऽहं शृणु वक्ष्यामि ज्ञानं गाणेशबोधकम् ॥ २० ॥

एकदा सनकाद्याश्च दृष्ट्वा मां नियमे रतम् ।  
पप्रच्छुस्त्वं यथा शेष तथा संशयसंयुताः ॥ २१ ॥

सनकाद्या ऊचुः ।  
महेश्वरो भवान् साक्षात्तवेशो नैव विद्यते ।  
कं ध्यायसि महादेव मिथ्या मोहप्रदायक ॥ २२ ॥

तेषां तद्वचनं श्रुत्वा हर्षितोऽहं च काश्यप ।  
ऊचे योगं गणेशाख्यं पूर्णशान्तिप्रदायकम् ॥ २३ ॥

ईशत्वमनीशत्वं च मायायुक्तं न संशयः ।  
ब्रह्मणि ब्रह्मभूतस्य कथं तद्वर्तते द्विजाः ॥ २४ ॥

[[२]]

येनेशत्वं च मे दत्तमनीशत्वं तथाऽपरम् ।  
जनेभ्यस्तं गणाधीशं जज्ञेऽहं भक्तिसंयुतः ॥ २५ ॥

अहङ्कारयुताः सर्वे न जानन्ति गजाननम् ।  
तं जित्वाऽहं मुनीन्द्राश्च सेवे तस्य पदद्वयम् ॥ २६ ॥

शिवस्य वचनं श्रुत्वा सनकाद्यास्तमब्रुवन् ।  
विस्मिता भावसंयुक्ता गणेशज्ञानलालसाः ॥ २७ ॥

सनकाद्या ऊचुः ।  
अभिमानं महादेव जेतुं नैव प्रशक्यते ।  
वेदादिभिः च देवेशैरस्माभिश्चान्ययोगिभिः ॥ २८ ॥

नरोऽहं देवरूपोऽहं आत्माहं स्वस्वरूपकः ।  
ब्रह्माहं च महेशान अहं तेषु प्रतिष्ठितः ॥ २९ ॥

अहं केनैव योगेन सदाशिव जितस्त्वया ।  
वद तस्य चरित्रं नो विस्तरेण सुशान्तिदम् ॥ ३० ॥

श्रीशिव उवाच ।  

अहं ब्रह्मणि विप्रेशा गतो ब्रह्मास्मिना सह ।  
महावाक्यमये योगे ब्रह्माऽहं दृश्यते न च ॥ ३१ ॥

अहं नास्ति तथा ब्रह्म नेति ब्रह्माहमञ्जसा ।  
बोधार्थं साधनं चेदं महावाक्यं स्मृतं परम् ॥ ३२ ॥

ततः संशयसंयुक्ता सनकाद्यास्तमब्रुवन् ।  
न बुद्धं वचनं नाथ त्वदीयं दुर्गमं परम् ॥ ३३ ॥

अतः सुलभयोगेन वद योगं महेश्वर ।  
दयया शिष्यमुख्यांश्च तारणाय सुशान्तिदम् ॥ ३४ ॥

श्रीशिव उवाच ।  

अत्र वः कथयिष्यामि चेतिहासं पुरातनम् ।  
अहम्भावविनाशार्थमहङ्कारस्य सौख्यदम् ॥ ३५ ॥

एकदा ज्योतिषां नाथः सूर्य आत्मा शरीरिणाम् ।  
ब्रह्मणां चाभिषिक्तः स कर्मणां राज्यकर्मणि ॥ ३६ ॥

स प्राप्य राज्यमुग्रं तत् कर्मणां ज्योतिषां पतिः ।  
अभिमानयुतोऽत्यन्तं बभूवे देवदेवपः ॥ ३७ ॥

कर्मणा सृष्टिकर्ता वै ब्रह्मा लोकपितामहः ।  
पालकः कर्मणा विष्णुर्हरः संहारकोऽभवत् ॥ ३८ ॥

कर्मणाऽन्नप्रभावेण पोषिका शक्तिरेव च ।  
कर्माधीनं जगत् सर्वं सेश्वरं नात्र संशयः ॥ ३९ ॥

सोऽहं कर्ममयो देवः कर्मणां चालकः परः ।  
मदधीनमिदं भाति भानुरेवं सुगर्वितः ॥ ४० ॥

अहङ्कारेण संयुक्तश्छिक्कां चक्रे कदा प्रभुः ।  
तस्य च्छिक्कासमुत्पन्नः पुरुषः सुन्दराकृतिः ॥ ४१ ॥

स पपात महीपृष्ठे न ज्ञातस्तेन भानुना ।  
महाकायो विशालाक्षो बलयुक्तो व्यराजत ॥ ४२ ॥

तत्राकस्मात् समायातः शुक्रः सर्वार्थकोविदः ।  
पप्रच्छ हर्षसंयुक्तस्तं दृष्ट्वा भावसंयुतः ॥ ४३ ॥

शुक्र उवाच ।  

कोऽसि त्वं कुत्र ते वासः कर्तुमिच्छसि किं वद ।  
माता पिता च ते त्राता कः किं मत्त इहेच्छसि ॥ ४४ ॥

पुरुष उवाच ।  

सूर्यपुत्रो द्विजश्रेष्ठ तस्य च्छिक्कासमुद्भवः ।  
अनाथोऽहं महाभाग पतितो धरणीतले ॥ ४५ ॥

त्वं दयायुक्तभावेन मां पृच्छसि न संशयः ।  
त्वदधीनो भविष्यामि शाधि मां मुनिसत्तम ॥ ४६ ॥

श्रीशिव उवाच ।  

तस्य तद्वचनं श्रुत्वा शुक्रो योगविदांवरः ।  
ध्यानेनालोक्य तत्कर्म तमुवाच शुभावहम् ॥ ४७ ॥

शुक्र उवाच ।  

अहम्भावात् समुत्पन्नस्त्वं सूर्यान्नात्र संशयः ।  
अहन्नामा भवस्वाद्य तपः कुरु महामते ॥ ४८ ॥

एवमुक्त्वा ददौ तस्मै गाणेशं षोडशाक्षरम् ।  
मन्त्रं विधिसमायुक्तं ततः सोऽन्तर्हितोऽभवत् ॥ ४९ ॥

[[३]]

अहं तत्र तपस्तेपे ध्यात्वा गणपतिं हृदि ।  
निराहारपरो भूत्वा जपमन्त्रपरायणः ॥ ५० ॥

शीतोष्णवातवर्षादिसहने दृढनिश्चयः ।  
जित्वा खानि प्रयत्नेन तोषयामास विघ्नपम् ॥ ५१ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
अष्टमे खण्डे धूम्रवर्णचरिते अहमुत्पत्तिवर्णनं नाम प्रथमोऽध्यायः ॥
