+++
title = "१९ समासवत्सरचरितम्"

+++
॥ श्रीगणेशाय नमः ॥

शौनक उवाच ।  

मासानां चरितं ब्रूहि सूत सर्वार्थकोविद ।  
मलमासे गणेशस्य पूजनं कीदृशं भवेत् ॥ १ ॥

सूत उवाच ।  

ब्रह्मणोऽङ्गसमुत्पन्नः संवत्सरः प्रतापवान् ।  
मासा द्वादश तस्याऽङ्गात् समुत्पन्नाः पुरा मुने ॥ २ ॥

छायाया मलमासश्च समुत्पन्नः शुभप्रदः ।  
सह तैर्गणपं ध्यात्वा तपस्तेपे स वत्सरः ॥ ३ ॥

षडक्षरं महामन्त्रं जजाप ब्रह्मणोदितम् ।  
गणेशस्य सदा ध्यानं चकार हर्षसंयुतः ॥ ४ ॥

एवं वर्षसहस्रेण प्रसन्नो वरदोऽभवत् ।  
तमाययौ गणाधीशो भक्तं भक्तजनप्रियः ॥ ५ ॥

उवाच तं समाधिस्थं संवत्सरं गजाननः ।  
समास त्वं वरान् ब्रूहि परान् मत्तो हृदीप्सितान् ॥ ६ ॥

गणेशवचनं श्रुत्वा संवत्सरो बुबोध तम् ।  
समुत्थाय गणेशानं ननाम भक्तिसंयुतः ॥ ७ ॥

समासः पूजयामास यथाविध्युपचारतः ।  
पुनः प्रणम्य विघ्नेशं तुष्टाव करसम्पुटः ॥ ८ ॥

समाससंवत्सर उवाच ।  

नमस्ते धूम्रवर्णाय वक्रतुण्डाय ढुण्ढये ।  
हेरम्बाय परेशाय विघ्नेशाय नमो नमः ॥ ९ ॥

शूर्पकर्णाय सर्वेषां पूज्याय परमात्मने ।  
लम्बोदराय सर्वादिपूज्याय तु नमो नमः ॥ १० ॥

अनाथानां सुनाथाय पात्रे हर्त्रे नमो नमः ।  
कर्त्रे त्रिगुणरूपाय गुणहीनाय ते नमः ॥ ११ ॥

आदिमध्यान्तसंस्थायादिमध्यान्तविवर्जित ।  
गणेशाय गणानां ते चालकाय नमो नमः ॥ १२ ॥

ब्रह्मणां पतये तुभ्यं ब्रह्मभ्यो ब्रह्मदायिने ।  
ब्रह्मणे ब्रह्मभूताय ब्रह्मिष्ठाय नमो नमः ॥ १३ ॥

सिद्धिबुद्धिप्रदात्रे ते सिद्धिबुद्धिमयाय च ।  
सिद्धिबुद्धिपते तुभ्यं सर्वेशाय नमो नमः ॥ १४ ॥

अनन्तविभवायैवानन्तमायाप्रचारिणे ।  
मायिने मायिनां मोहदात्रे मायास्वरूपिणे ॥ १५ ॥

शान्तियोगमयायैव शान्तियोगधराय ते ।  
शान्तियोगप्रदात्रे च योगेशाय नमो नमः ॥ १६ ॥

किं स्तौमि त्वां गणाधीश चिन्तामणिस्वरूपिणे ।  
योगिनः शान्तिमापन्ना वेदा यत्र विशेषतः ॥ १७ ॥

अतो नमाम्यहं नाथ तेन तुष्टो भव प्रभो ।  
वरान् देहि स्वकार्याणां सिद्धिदान् सुखदायकान् ॥ १८ ॥

भक्तिं ते चरणे नित्यं देहि सर्वभयापहाम् ।  
कालमानकरं ढुण्ढे वीर्यं देहि स्वभावजम् ॥ १९ ॥

कर्म मासादिषु प्राज्ञैः कृतं तच्छुभदं भवेत् ।  
साक्षित्वं कर्मणां देहि साधुपादप्रपूजनम् ॥ २० ॥

एवमुक्त्वा प्रणेमुस्तं मासाः संवत्सरान्विताः ।  
तानुवाच गणाध्यक्षो वचः स्तोत्रेण तोषितः ॥ २१ ॥

श्रीगणेश उवाच ।  

यद्यत् सम्प्रार्थितं मासाः संवत्सर तथास्तु वै ।  
सर्वगाः कालरूपस्था भविष्यथ न संशयः ॥ २२ ॥

सूर्येण संयुताः सर्वे द्वादशदेहधारिणा ।  
फलदाः कर्मणां चैव भविष्यथ विशेषतः ॥ २३ ॥

ब्रह्मार्पणतया कर्म यद्भवत्सु कृतं नरैः ।  
अन्ते सलोकतां तेभ्यो दातारश्च भविष्यथ ॥ २४ ॥

याथातथ्यविभागेन साक्षिणः सर्वजन्मिनाम् ।  
भविष्यथ तथा भक्ता मयि मोहविवर्जिताः ॥ २५ ॥

आदित्येन परित्यक्तोऽधिमासस्त्वं भविष्यसि ।  
देवताऽहं त्वदीये तु कर्मणां फलदायकः ॥ २६ ॥

[[४४]]

सर्वेषु मलरूपं यत् कृतं मासेषु मानवैः ।  
नानाभावयुतं तेभ्योऽहं भवामि फलप्रदः ॥ २७ ॥

त्वदीये कालभावे तु कर्म यन् मानवैः कृतम् ।  
नानाभावयुतं तेभ्योऽहं भवामि फलप्रदः ॥ २८ ॥

भवत्कृतमिदं स्तोत्रं सर्वसिद्धिप्रदं भवेत् ।  
पठतां शृण्वतां नॄणां भावपूरं न संशयः ॥ २९ ॥

कालदोषभवं पापं कालस्योल्लङ्घनादिकम् ।  
हराम्यनेन स्तोत्रेण तुष्टोऽहं भुक्तिमुक्तिदः ॥ ३० ॥

एवमुक्त्वाऽन्तर्दधेऽसौ गणेशो गणवल्लभः ।  
संवत्सरः प्रसन्नात्मा स्वकार्यनिरतोऽभवत् ॥ ३१ ॥

मासाः स्वकार्यसामर्थ्ययुक्ता हृष्टा बभूविरे ।  
कालभावधराः सर्वे साक्षिणः सर्वकर्मणाम् ॥ ३२ ॥

एतत् संवत्सरस्यैव समासस्य चरित्रकम् ।  
यः पठेच्छृणुयाद्वाऽपि स कालसुखमाप्नुयात् ॥ ३३ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते समासवत्सरचरितं नामैकोनविंशोऽध्यायः ॥
