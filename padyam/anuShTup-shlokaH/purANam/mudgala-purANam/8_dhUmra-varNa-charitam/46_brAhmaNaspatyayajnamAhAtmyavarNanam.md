+++
title = "४६ ब्राह्मणस्पत्ययज्ञमाहात्म्यवर्णनम्"

+++
॥ श्रीगणेशाय नमः ॥

आस्तीक उवाच ।  

बाल्यात्प्रभृति शैवोऽहं पितस्तं त्यज्य विघ्नपम् ।  
कथं भजामि विप्रेश अतः शैवं वदस्व माम् ॥ १ ॥

जरत्कारुरुवाच ।  
त्यक्त्वा गणेशं शान्तिस्थो न कोऽपि सुत सम्भवेत् ।  
गणेशानं शम्भुमुखा ध्यात्वा शान्तियुता बभुः ॥ २ ॥

शिवविष्ण्वादि भावेषु ब्रह्मशब्दः प्रकीर्तितः ।  
एकांशेन गणेशस्य वेदेषु वेदवादिभिः ॥ ३ ॥

तेषु योगं समाराध्य शान्तिं प्राप्ताः सुयोगिनः ।  
सा शान्तिः स्वल्पभावाख्या न मुख्या योगिनां मते ॥ ४ ॥

शान्तिभ्यः शान्तिदः प्रोक्तो गणेशो ब्रह्मणस्पतिः ।  
तं भजस्व विधानेन तदा शान्तिमवाप्स्यसि ॥ ५ ॥

गणेशो मायया युक्तः पञ्चधा परिकीर्तितः ।  
पञ्चभेदविहीनः स निर्मायिक उदाहृतः ॥ ६ ॥

मायायुक्तविहीनत्वं भ्रान्तिमात्रं प्रकीर्तितम् ।  
तयोर्योगे गणेशानः शान्तिरूपो न संशयः ॥ ७ ॥

अतो गणेशरूपाद्वै शिवो भिन्नः प्रकीर्तितः ।  
त्यजाज्ञानभवं दुःखमभेदं गणपं भज ॥ ८ ॥

अत्र ते कथयिष्यामि संवादं शङ्करस्य च ।  
उपमन्योर्महाभाग सर्वशान्तिप्रदायकम् ॥ ९ ॥

महापाशुपतो विप्र उपमन्युर्महायशाः ।  
सहजं शङ्करं ब्रह्म ज्ञात्वा खेदयुतोऽभवत् ॥ १० ॥

जगाम शङ्करं विप्रस्तं प्रणम्य पुपूज ह ।  
स्तुत्वा नम्य जगादाथ कृताञ्जलिर्महामुनिः ॥ ११ ॥

उपमन्युरुवाच ।  
सहजं शाङ्करं ब्रह्म स्वाधीनं दोषसंयुतम् ।  
स्वाधीनं च पराधीनं नैव ब्रह्मणि विद्यते ॥ १२ ॥

ब्रह्मभूयकरं योगं वद शैव सदाशिव ।  
येनाहं शिवतां प्राप्य शान्तिस्थस्तं भजे सदा ॥ १३ ॥

इति तस्य वचः श्रुत्वा हर्षयुक्तः सदाशिवः ।  
उवाच तं महाभागं योगं गाणेशसञ्ज्ञकम् ॥ १४ ॥

शिव उवाच ।  

एकदा काशीसंस्थं मामुवाच मुनिसत्तमः ।  
जैगीषव्यो यथा त्वं वै तथा पाशुपताग्रणीः ॥ १५ ॥

जैगीषव्य उवाच ।  

शिवः सहजसञ्ज्ञस्थो ब्रह्मणि सहजं कथम् ।  
अतः शैवं परं योगं वद मे शान्तिदायकम् ॥ १६ ॥

विश्वनाथ उवाच ।  

गणेशं भज भावेन तदा शान्तिमवाप्स्यसि ।  
ढुण्ढयित्वा मया योगात् हृतो ढुण्ढिः हृदि स्थितः ॥ १७ ॥

मम श्रुत्वा वचो रम्यं दुःखितो मामुवाच ह ।  
जैगीषव्यो वचो विप्र तदहं कथयामि ते ॥ १८ ॥

जैगीषव्य उवाच ।  

त्यक्त्वा विश्वेश्वरं देवं भजाम्यन्यं न विश्वप ।  
अशान्तिशान्तिदो वाऽपि शिवो मे परमा गतिः ॥ १९ ॥

विश्वनाथ उवाच ।  

असच्छक्तिश्च सद्भानुः समो हरिरहं शिवः ।  
अव्यक्तश्च चतुर्णां वै योगे स्वानन्द उच्यते ॥ २० ॥

स एव गणनाथोऽयं मायया पञ्चधा बभौ ।  
मायाहीनो ह्ययोगाख्यः पञ्चभिर्वर्जितो मतः ॥ २१ ॥

तयोर्योगे गणाधीशः शान्तिदः पूर्णवाचकः ।  
अतोऽयं ब्रह्मणां नाथो वयं ब्रह्मप्रवाचकाः ॥ २२ ॥

खेलनाद्गणनाथोऽयमस्मद्रूपधरोऽभवत् ।  
कलया तत्र किं भिन्नं मन्यसे मुनिसत्तम ॥ २३ ॥

भेदबुद्धिं परित्यज्य भज विघ्नेशमादरात् ।  
न भिन्नः शङ्करस्तस्मात्तद्रूपं तं विभावय ॥ २४ ॥

[[२०८]]

एवमुक्त्वाऽददात्तस्मै मन्त्रमेकाक्षरं ततः ।  
सविधिं गणनाथस्य ततो ध्यानप्रसिद्धये ॥ २५ ॥

साधयित्वा यथान्यायं योगं गाणेशसञ्ज्ञितम् ।  
ततो यज्ञं समारेभे ब्राह्मणस्पत्यसञ्ज्ञकम् ॥ २६ ॥

कृत्वा यज्ञं मुदायुक्तो द्विजान्नत्वा विसृज्य सः ।  
संस्थितस्तत्र विघ्नेशः प्रययौ वरदायकः ॥ २७ ॥

तं दृष्ट्वा सहसोत्थाय प्रणनाम पुपूज ह ।  
पुनः प्रणम्य तुष्टाव यजुःस्तोत्रेण विघ्नपम् ॥ २८ ॥

योगशान्तिं प्रदत्वाऽसौ जैगीषव्याय धीमते ।  
आचार्यतां तु योगस्य स्वयमन्तर्दधे विभुः ॥ २९ ॥

ततो गुरुं शिवं सोऽपि ढुण्ढिराजं तु दैवतम् ।  
गाणपत्यस्वभावेनाभजत्काशीस्थितो मुनिः ॥ ३० ॥

अतस्त्वं गणनाथं तं भज शान्तिप्रसिद्धये ।  
शान्तिभ्यः शान्तिदः प्रोक्तः सर्वेषां योगधारकः ॥ ३१ ॥

जरत्कारुरुवाच ।  
एवमुक्त्वा ददौ तस्मै मन्त्रमेकाक्षरं परम् ।  
विधियुक्तं गणेशस्य स्वशिष्यायोपमन्यवे ॥ ३२ ॥

तं प्रणम्य ययौ सोऽपि मन्त्रध्यानपरोऽभवत् ।  
इष्टिं कृत्वा गणेशस्य शान्तिरूपो बभूव ह ॥ ३३ ॥

गणराजस्तुतमपि ययौ भक्तं महामुनिम् ।  
दत्वा शान्तिं स्तुतस्तेनाऽन्तर्दधे ब्रह्मनायकः ॥ ३४ ॥

अतस्त्वं संशयं त्यक्त्वा भज विघ्नपतिं सुत ।  
व्यभिचारो न ते भावी शान्तियुक्तो भविष्यसि ॥ ३५ ॥

सूत उवाच ।  

एवमुक्त्वा ददौ तस्मै स्वमन्त्रं तु षडक्षरम् ।  
विधियुक्तं गणेशस्यास्तीकाय मुनिसत्तमः ॥ ३६ ॥

आस्तीकः साधयामास ध्यात्वा हृदि गजाननम् ।  
इष्टिं कृत्वा गणेशस्य शान्तियुक्तो बभूव ह ॥ ३७ ॥

गाणपत्यप्रियोऽत्यन्तं मातरं स जगाम ह ।  
उपदिश्य गणेशानं शान्तियुक्तां चकार ताम् ॥ ३८ ॥

अतो गणपतिं नित्यमभजत् प्रीतिसंयुतः ।  
अन्ते गाणेश्वरे धाम्नि ब्रह्मैव स बभूव ह ॥ ३९ ॥

एतत्ते कथितं सर्वं ब्राह्मणस्पत्ययज्ञजम् ।  
माहात्म्यं गाणपत्यानां प्रियं सङ्क्षेपतो मया ॥ ४० ॥

यः शृणोति नरो भक्त्या पठते तस्य सिद्धिदम् ।  
भविष्यति न सन्देहो भुक्तिमुक्तिप्रदायकम् ॥ ४१ ॥

ब्राह्मणस्पत्ययज्ञस्थं पुण्यं स लभते परम् ।  
अन्ते स्वानन्दगो भूत्वा ब्रह्मभूतो भवेन्नरः ॥ ४२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते ब्राह्मणस्पत्ययज्ञमाहात्म्यवर्णनं नाम षट्चत्वारिंशोऽध्यायः ॥

[[१०९]]

