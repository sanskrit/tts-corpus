+++
title = "३६ संवत्सरव्रतमाहात्म्यवर्णनम्"

+++
॥ श्रीगणेशाय नमः ॥

सूत उवाच ।  

प्रसङ्गात् सर्वमासानां कथयामि चरित्रकम् ।  
गणेशभक्तिदं चित्रं शृणुध्वं मुनयः परम् ॥ १ ॥

प्रातः स्नानं विधायैव गाणेशे पञ्चके रतः ।  
नित्यं द्वादशमासेषु स सर्वार्थमवाप्नुयात् ॥ २ ॥

असाध्यं साधयेन् मर्त्यः परं यद्यपि दुर्लभम् ।  
लभेत् द्वादशमासेषु गणेशे पञ्चके रतः ॥ ३ ॥

अत्र ते कथयिष्यामीतिहासं पूर्वसम्भवम् ।  
श्रवणात् पठनात् नॄणां पावनं सर्वसिद्धिदम् ॥ ४ ॥

नलो नाम महाराजो निषधेषु बभूव ह ।  
धर्मशीलो वदान्यश्च स्वधर्मनिरतः सदा ॥ ५ ॥

दमयन्त्या युतः सोऽपि विचारमकरोत् हृदि ।  
त्रिलोकगमने शक्तो भविष्यामि कथं नरः ॥ ६ ॥

नरदेहधरो यस्तु स्वेच्छागतियुतो भवेत् ।  
तदा तस्य यशो धन्यमिह सर्वातिगं भवेत् ॥ ७ ॥

[[८३]]

एवं विचार्य विप्रेशं गौतमं स ययौ नृपः ।  
प्रणम्य तं महाभागं पप्रच्छ स्वहितावहम् ॥ ८ ॥

नल उवाच ।  

नरदेहधरः स्वामिंस्त्रिलोकगः कथं भवेत् ।  
तन्मे कथय तत्त्वज्ञ करिष्यामि यथातथम् ॥ ९ ॥

गौतम उवाच ।  

श्रावणे तु प्रतिपदि शुद्धपक्षं महानृप ।  
प्रातः स्नात्वा स्वशाखोक्तं कर्म नित्यात्मकं चरेत् ॥ १० ॥

ततो गाणेशकं राजन् पञ्चकं भक्तिसंयुतः ।  
नियमेन समापूज्य व्रतयुक्तो भवेन्नरः ॥ ११ ॥

आषाढीं स समासाद्यामावास्यां गणपे रतः ।  
मण्डपे गणनाथं च पूजयेद्धेमनिर्मितम् ॥ १२ ॥

द्वादश ब्राह्मणांस्तत्र वरयेद्वेदपारगान् ।  
होमं कुर्यात् दशांशेन जपस्यैतैर्महामते ॥ १३ ॥

वायनं ब्राह्मणायैव प्रदद्यात् स बलिं चरेत् ।  
ततः पूर्णाहुतिं कृत्वा भोजयेत्तांस्तु पायसैः ॥ १४ ॥

प्रतिपदि पुनः पूज्य गणेशं सर्वसिद्धिदम् ।  
सुवासिनीभिः संयुक्तान् द्विजान् स्त्रीभिस्तु भोजयेत् ॥ १५ ॥

एकविंशतिसङ्ख्याकानथवा सङ्ख्ययातिगान् ।  
दक्षिणां विपुलां दत्वा तोषयेत्तान् विशेषतः ॥ १६ ॥

योषिद्भ्यः कञ्चुकादींश्च नानालङ्कारकांस्तथा ।  
प्रदद्याऽऽन्नम्य स सर्वान् गृह्याशिषं विसर्जयेत् ॥ १७ ॥

सोपस्कारं गणाध्यक्षं प्रदद्यात् गुरवे परम् ।  
अन्येभ्यः शक्तिप्रायाण्यादद्याद्दानानि हर्षतः ॥ १८ ॥

एवं कुरु महीपाल ज्ञानयुक्तो भविष्यसि ।  
त्रिलोकस्तथा सर्वं लभसे मनसीप्सितम् ॥ १९ ॥

एवमुक्त्वा महायोगी गौतमो विरराम ह ।  
नलस्तं प्रणिपत्यैव स्वगृहं प्रययौ पुरा ॥ २० ॥

चकार सर्वधर्मज्ञो नलो गणपतौ रतः ।  
यथाविधि व्रतं मुख्यं संवत्सरप्रमाणकम् ॥ २१ ॥

ततः स योगिवन्द्यश्च बभूव ज्ञानसंयुतः ।  
त्रिलोक्यां गमने शक्तो भूपालो नरदेहगः ॥ २२ ॥

एवं नाना जना विप्र व्रतं संवत्सरात्मकम् ।  
चक्रुस्ते योगिवन्द्याश्च बभूवुर्ज्ञानसंयुताः ॥ २३ ॥

मनेप्सितां प्रलभ्यैव दुर्लभां सिद्धिमुत्तमाम् ।  
अन्ते स्वानन्दगाः सर्वे ब्रह्मभूता बभूविरे ॥ २४ ॥

तेषां चरित्रकं सर्वं मया वक्तुं न शक्यते ।  
अनन्तत्वात् महाभाग सङ्क्षेपेण निरूपितम् ॥ २५ ॥

गाणेशपञ्चकस्यैव सेवने न समर्थकाः ।  
किञ्चिन्नियमसंयुक्ता व्रतं चक्रुः परे नराः ॥ २६ ॥

तेऽपि सिद्धिं समासाद्य मनेप्सितां मुदा युताः ।  
अन्ते गणपलोके तु गत्वा ब्रह्म प्रलेभिरे ॥ २७ ॥

शूद्रः कश्चिद् बृहत्कर्मा नाम्ना वन्ध्यो बभूव ह ।  
पुत्रार्थं प्रयतो भूत्वा नानाकर्मपरोऽभवत् ॥ २८ ॥

न लेभे सन्ततिं सोऽपि ततोऽतिदुःखसंयुतः ।  
प्रजगाम वनं घोरं तत्र विप्रान् ददर्श ह ॥ २९ ॥

तान् प्रणम्य महाभागानपृच्छत् पुत्रदायकम् ।  
उपायं ते समाचख्युर्व्रतं संवत्सरात्मकम् ॥ ३० ॥

श्रुत्वा विधियुतं पूर्णं व्रतं गाणेश्वरं परम् ।  
प्रणम्य तान् समायातः स्वगृहं हर्षसंयुतः ॥ ३१ ॥

गाणेशपञ्चकं पूर्णं सेवितुं न बभूव ह ।  
समर्थः स ततो विप्र चकार स्वल्पभावतः ॥ ३२ ॥

स्नात्वा गणपतेः पूजां चकार पार्थिवीं पराम् ।  
नाममन्त्रैः स्वयं नित्यं ब्रह्मचर्ययुतोऽभवत् ॥ ३३ ॥

एकभुङ् नियमे संस्थश्चकार व्रतमुत्तमम् ।  
समाप्य तद्व्रतं पूर्णं गणेशमभजन्मुदा ॥ ३४ ॥

द्विजातीनां स शुश्रूषां चकार धर्मसंयुतः ।  
मिलितेन तदन्नेन कुटुम्बं समपोषयत् ॥ ३५ ॥

ततः स्वल्पेन कालेन पुत्रं लेभे महामुने ।  
ज्ञानयुक्तं सरूपं तं दृष्ट्वाऽतिहर्षितोऽभवत् ॥ ३६ ॥

क्रमेण पञ्च पुत्राश्च पुत्र्यस्तिस्रो बभूविरे ।  
शूद्रस्य स गणेशानं मन्यते स्म समर्थकम् ॥ ३७ ॥

अन्ते स्वानन्दलोकं स जगाम भार्यया युतः ।  
इह भुक्त्वाऽखिलान् भोगान् ब्रह्मभूतो बभूव ह ॥ ३८ ॥

एवं नाना जना विप्र किञ्चित् कृत्वा व्रतात्मकम् ।  
नियमं सिद्धिसंयुक्ता बभूवुः कति ते ब्रुवे ॥ ३९ ॥

उद्यापनं मया प्रोक्तं तदेव सर्वसम्मतम् ।  
सर्वमासेषु कर्तव्यं मासात्मकव्रतेऽपि च ॥ ४० ॥

चातुर्मास्यव्रते विप्र उद्यापनमिदं स्मृतम् ।  
मलमासव्रते तद्वदिदं कर्तव्यमादरात् ॥ ४१ ॥

सांवत्सरं व्रतं मुख्यं कथितं ते समासतः ।  
पठनाच्छ्रवणाच्चेदं सर्वदं प्रभविष्यति ॥ ४२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते संवत्सरव्रतमाहात्म्यवर्णनं नाम षट्त्रिंशोऽध्यायः ॥
