+++
title = "२९ शिवभक्तिप्रदानम्"

+++
॥ श्रीगणेशाय नमः ॥

शिवदत्त उवाच ।  

श्रुत्वा त्वद्वदनाम्भोजाच्छुकगीतां सुतोषितः ।  
जातोऽधुना गणेशस्य प्राप्त्यर्थं वद मां पितः ॥ १ ॥

गर्ग उवाच ।  

समीपे व्रतमुख्यं यत् समागतं सुसिद्धिदम् ।  
वैशाखमासजं कृत्वा गाणपत्यो भविष्यसि ॥ २ ॥

एवमुक्त्वा महायोगी गर्गस्तस्मै ददौ परम् ।  
गाणेशपञ्चकेनैकाक्षरं विधिसमन्वितम् ॥ ३ ॥

ततस्तेनाभ्यनुज्ञातो गर्गः स्वेच्छाचरो ययौ ।  
शिवदत्तो व्रतं चक्रे गणेशप्रीतये परम् ॥ ४ ॥

वैशाखे ध्यानसंयुक्तस्तोषयामास शौनक ।  
गाणेशपञ्चकेनैव गणेशं सर्वसिद्धिदम् ॥ ५ ॥

चतुर्थ्यां गणराजस्तु शुक्लायां प्रययौ मुनिम् ।  
ब्राह्मणस्य स्वरूपेण भिक्षार्थं क्षुधितो भृशम् ॥ ६ ॥

तमागतं समालोक्य प्रणनाम कृताञ्जलिः ।  
जगाद तं द्विजं विप्रः शिवदत्तो महायशाः ॥ ७ ॥

शिवदत्त उवाच ।  

आस्यतां किं वद मुने कारणार्थं समागतः ।  
शक्यं चेत्तत् करिष्यामि प्रीतये विघ्नपस्य च ॥ ८ ॥

द्विज उवाच ।  

पाराशर्यं महाभाग मां जानीहि न संशयः ।  
क्षुधितं वै समायातं त्वद्गेहे भोजनाय तु ॥ ९ ॥

तस्य तत् वचनं श्रुत्वा हर्षयुक्त उवाच तम् ।  
तात शुक्लचतुर्थीजं व्रतं वदसि किं मुने ॥ १० ॥

उपोषणसमायुक्ता देवर्षयो गजाननम् ।  
सेवन्ते त्वं महाभाग विस्मृतोऽसि वदस्व माम् ॥ ११ ॥

तस्य तद्वचनं श्रुत्वा पाराशर्यस्तमब्रवीत् ।  
न जानामि व्रताद्यं तु सदा भक्षणलालसः ॥ १२ ॥

श्रुत्वा प्रणम्य गार्ग्यः स नैवेद्यं गणपस्य च ।  
ददौ तस्मै स भुक्त्वा तं तृप्त्वा जगाद हर्षितः ॥ १३ ॥

पाराशर्य उवाच ।  

तव भावेन सन्तुष्टो जातोऽहं द्विजसत्तम ।  
वरं ब्रूहि प्रदास्यामि यत्ते चित्ते भवेन् मुने ॥ १४ ॥

[[६६]]

गार्ग्य उवाच ।  

किं वृणोमि महाविप्र सर्वं मायामयं जगत् ।  
गणेशतत्परश्चाहं गच्छ त्वं निजमन्दिरम् ॥ १५ ॥

एवं तस्य वचः श्रुत्वा पुनस्तं स द्विजोऽब्रवीत् ।  
नयामि स्वगृहं विप्र वरदोऽहं समागतः ॥ १६ ॥

ततस्तं हठसंयुक्तं दृष्ट्वा गार्ग्य उवाच ह ।  
गणेशं दशर्य स्वामिन्नान्यं याचे वरं परम् ॥ १७ ॥

एवमुक्तो द्विजस्तं सञ्जगाद मोहदं वचः ।  
त्यक्त्वा नानाविधैश्वर्यं किं वृणोषि गजाननम् ॥ १८ ॥

अहं योगीन्द्रमुख्यश्च दास्यामि सकलं सुखम् ।  
एवमुक्त्वा स गार्ग्याय दर्शयामास चैन्द्रकम् ॥ १९ ॥

नानादेवयुतो विप्रमिन्द्रस्तं प्रणनाम ह ।  
दासोऽहं ते महाभाग भुङ्क्ष्व त्वं सुखमैन्द्रजम् ॥ २० ॥

एवमुक्त्वा चकाराऽसौ मायया वैभवं परम् ।  
गार्ग्यस्तं नश्वरं मत्वा न द?ध्रे गणपे रतः ॥ २१ ॥

ततोऽन्तर्धानमकरोदिन्द्रः स्वनगरं ययौ ।  
सत्यलोकसमायुक्तस्तत्र ब्रह्मा समाययौ ॥ २२ ॥

जगाद सत्यलोकस्य गार्ग्यं ब्रह्मा मुदान्वितः ।  
राज्यं कुरु महाभाग भज पश्चाद्गणेश्वरम् ॥ २३ ॥

अनौपम्यं सुखं दृष्ट्वा गार्ग्यो विघ्नेश्वरे रतः ।  
न मुमोह जगादैव भोगं नेच्छामि भो विधे ॥ २४ ॥

ततोऽन्तर्धानमकरोद्ब्रह्मा लोकपितामहः ।  
आययौ केशवस्तत्र विकुण्ठेन समन्वितः ॥ २५ ॥

विकुण्ठविभवं दृष्ट्वा गार्ग्यो गणपतिं भजन् ।  
प्रार्थयन्तं महाविष्णुं त्यक्त्वा योगपरोऽभवत् ॥ २६ ॥

ततः सोऽपि ययौ स्थानमाययौ तत्र शङ्करः ।  
कैलासेन समायुक्तो नानाविभवमोहदः ॥ २७ ॥

शिवेन प्रार्थितो गार्ग्यः कैलासे राज्यकारणात् ।  
न चकार स वै तत्र मतिं गणपतौ रतः ॥ २८ ॥

शिवोऽन्तर्धानमकरोत्ततस्तं पुनरब्रवीत् ।  
पाराशर्यो महायोगी गार्ग्यं निन्दापरायणः ॥ २९ ॥

पाराशर्य उवाच ।  

मूर्खोऽसि हतभाग्योऽसि गणेशं किं करिष्यसि ।  
ब्रह्माकारमतो भुङ्क्ष्व भोगान्नानाविधान् परान् ॥ ३० ॥

सत्यसङ्कल्पजान् भोगान् भुक्त्वा चान्ते गणेश्वरम् ।  
भजिष्यसि न सन्देहो ब्रह्माण्डाधिपतिर्भव ॥ ३१ ॥

गार्ग्य उवाच ।  

असत्यं दीनजं सौख्यं पराधीनात्मकं मुने ।  
सत्यसङ्कल्पजं सौख्यं सत्यमनुपमं परम् ॥ ३२ ॥

सत्यासत्यादिभेदाश्च मायायुक्ता न संशयः ।  
क्षणभङ्गुरदेहस्थो नेच्छामि योगिसत्तम ॥ ३३ ॥

अथ वेश्वरभावेनामृतरूपं करोषि माम् ।  
तथापि योगनिपुणः सुखं नेच्छामि चैश्वरम् ॥ ३४ ॥

त्वं किमर्थमिहायातश्छलयितुं महाखल ।  
गच्छ स्व भवनं विप्र गणेशे भक्तिखण्डक ॥ ३५ ॥

एवं तिरस्कृतस्तेन पाराशर्यो महामुनिः ।  
प्रहस्य गणपाकारो बभू?वे तत्क्षणान् मुने ॥ ३६ ॥

जगाद तं महाभागं शिवदत्तं गजाननः ।  
पश्य मां गणनाथं त्वं पराशरसुतं मुने ॥ ३७ ॥

स दृष्ट्वा गणराजं तं प्रणनाम कृताञ्जलिः ।  
साश्रुनेत्रोऽभवत् सद्यो ननर्त प्रेमविह्वलः ॥ ३८ ॥

देहभावं समासाद्य तं पुपूज गजाननम् ।  
मुदा युतः प्रतुष्टाव शिवदत्तः कृताञ्जलिः ॥ ३९ ॥

[[६७]]

शिवदत्त उवाच ।  

गणेशाय नमस्तुभ्यं पराशरात्मजाय ते ।  
शिवपुत्राय शेषस्य पुत्राय वै नमो नमः ॥ ४० ॥

सर्वपुत्राय सर्वेषां मात्रे पित्रे नमो नमः ।  
भ्रात्रे सुहृद्गणायैव स्नुषादिवेषधारिणे ॥ ४१ ॥

अनन्तरूपिणे तुभ्यं नानाभोगविहारिणे ।  
भोगहीनाय देवाय सुराय ते नमो नमः ॥ ४२ ॥

अपारगुणधाराय गुणानां पतये नमः ।  
गणेशाय परेशाय पूर्णानन्दाय ते नमः ॥ ४३ ॥

आदिमध्यान्तरूपैश्च स्रष्ट्रे पात्रे प्रहारिणे ।  
आदिमध्यान्तहीनाय साक्षिणे ते नमो नमः ॥ ४४ ॥

स्वानन्दपतये तुभ्यं मूषकवाहनाय च ।  
सिद्धिबुद्धिप्रदात्रे ते सिद्धिबुद्धिपते नमः ॥ ४५ ॥

योगानां पतये तुभ्यं योगशान्तिस्वरूपिणे ।  
गजाननाय शान्तिभ्यः शान्तिदात्रे नमो नमः ॥ ४६ ॥

परेशाय महादीनपालकाय नमो नमः ।  
सर्वेभ्यः सुखदात्रे ते विघ्नेशाय नमो नमः ॥ ४७ ॥

किं स्तौमि त्वां गणाध्यक्ष वेदाः शान्तिं गतास्त्वयि ।  
अतो नमो नमो नाथ तुष्टो भव महोदर ॥ ४८ ॥

रजांसि स्वस्थितास्तारा मेघबिन्दूंश्च मानवः ।  
गणयेत् कोऽपि ते नाथ न गुणान् वर्णितुं क्षमः ॥ ४९ ॥

धन्योऽहं सर्वभावैश्च येन दृष्टो गजाननः ।  
वेदान्तागोचरे गम्यो योगिभिश्च शिवादिभिः ॥ ५० ॥

एवं स्तुत्वा गणेशानं ननाम मुनिपुङ्गवः ।  
तमुवाच गणाधीशः स्वभक्तं भक्तलोलुपः ॥ ५१ ॥

श्रीगणेश उवाच ।  

वरान् वृणु महाभाग ये ते चित्ते ददामि तान् ।  
प्रसन्नोऽहं च ते भक्त्या स्तोत्रेण मुनिसत्तम ॥ ५२ ॥

शिवदत्त उवाच ।  

भक्तिं देहि त्वदीयां मे दृढामव्यभिचारिणीम् ।  
नान्यं याचे गणाधीश त्वत्पादप्रवणो ह्यहम् ॥ ५३ ॥

श्रीगणेश उवाच ।  

मदीया भक्तिरुग्रा ते भविष्यति महामते ।  
स्मृतिमात्रेण ते कार्यं भविष्यति सुसिद्धिदम् ॥ ५४ ॥

त्वया कृतमिदं स्तोत्रं मदीयं पठनान्नृणाम् ।  
श्रवणात् सिद्धिदं सर्वं भविष्यति निरन्तरम् ॥ ५५ ॥

यद्यदिच्छति तत्तत्तु सफलं प्रभविष्यति ।  
स्तोत्रपाठेन विप्रर्षे मयि भक्तिप्रदं तथा ॥ ५६ ॥

एवमुक्त्वाऽन्तर्दधेऽसौ गणेशो ब्रह्मनायकः ।  
शिवदत्तो गणेशानं सञ्चिन्त्य स्वाश्रमे स्थितः ॥ ५७ ॥

सदा योगीन्द्रवन्द्यः स बभूवे गाणपाग्रणीः ।  
अन्ते विघ्नेश्वरे योगी लीनो बभूव शौनक ॥ ५८ ॥

एवं वैशाखजं मुख्यं व्रतं सर्वार्थदं परम् ।  
कथितं ते महाभाग श्रवणात् सर्वसिद्धिदम् ॥ ५९ ॥

वैशाखव्रतसंयुक्तं शिवदत्तचरित्रकम् ।  
यः पठेच्छृणुयाद् वाऽपि स सर्वफलभाग्भवेत् ॥ ६० ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते वैशाखमासमाहात्म्ये शिवभक्तिप्रदानं नाम एकोनत्रिंशोऽध्यायः ॥

[[६८]]

