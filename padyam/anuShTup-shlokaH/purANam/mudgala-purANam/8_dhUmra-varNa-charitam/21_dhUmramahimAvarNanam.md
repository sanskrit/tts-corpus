+++
title = "२१ धूम्रमहिमावर्णनम्"

+++
॥ श्रीगणेशाय नमः ॥

शौनक उवाच ।  

षट्सु मासेषु विघ्नेशः पूजनीयो नरैः कथम् ।  
तेषु मुख्यप्रकारेण तुष्टः केन गजाननः ॥ १ ॥

के के सिद्धिं गतास्तेषु गणेशभजनेन वै ।  
तेषां चरित्रकं ब्रूहि सर्वसिद्धिप्रदायकम् ॥ २ ॥

सूत उवाच ।  

अरुणोदयकाले वै स्नानं कुर्यान्नरः सदा ।  
तीर्थेषु व्रतसंयुक्तः स्वस्वशाखाप्रमाणतः ॥ ३ ॥

स्वशाखोक्तेन मार्गेण सन्ध्यादिकं समाचरेत् ।  
वैदिकैस्तान्त्रिकैर्मन्त्रैः पूजयेद्गणनायकम् ॥ ४ ॥

पुराणसम्भवैर्वाऽपि यथोपचारसंयुतः ।  
एकभुक् स भवेन्नित्यं नक्तभुक् वा भवेन्मुने ॥ ५ ॥

हविष्यान्नं फलहारो निराहारोऽथवा पुनः ।  
ब्रह्मचर्यसमायुक्तो नखलोमयुतो भवेत् ॥ ६ ॥

पृथव्यां शयनकारी स सत्यावाङ् मौनधारकः ।  
यथा स्वधर्मसंयुक्तो व्रतं मासात्मकं चरेत् ॥ ७ ॥

ब्राह्मणः क्षत्रियो वैश्यः शूद्रो वाऽपि महामुने ।  
स्वस्वधर्मयुतो भूत्वा व्रतं मासात्मकं चरेत् ॥ ८ ॥

स्त्रीणां व्रतमिदं पुण्यं साधवानां सुखप्रदम् ।  
विधवानां विशेषेण परं मासात्मकं भवेत् ॥ ९ ॥

तेषु पञ्चकमानन्दाच्चरेन् मुख्यं सदा जनः ।  
गणेशपूजनं विप्र भोजनं दीपदानकम् ॥ १० ॥

शमीमन्दारसेवां च प्रदक्षिणपरायणाम् ।  
गवां शुश्रूषणं तद्वत् सर्वसिद्धिप्रदं भवेत् ॥ ११ ॥

[[४६]]

एवमादि गणेशस्य प्रियं नानाविधं चरेत् ।  
सदा तन्निष्ठभावेन तिष्ठेन् मासव्रती मुने ॥ १२ ॥

अन्यान् शम्भुमुखान् देवान् पूजयेन् मानवो मुने ।  
स्वस्वेच्छायुतभावेन व्रतं मासमयं चरेत् ॥ १३ ॥

आवश्यकेन भावेन मासाः सेव्या इमे नरैः ।  
धर्मार्थकामामोक्षाणां ब्रह्मभूयस्य दायकाः ॥ १४ ॥

यं यमिच्छति तं तं वै लभते नात्र संशयः ।  
मासात्मकेन मुख्येन व्रतेन मानवः सदा ॥ १५ ॥

अत्रेतिहासमुख्यं ते कथयामि समासतः ।  
मासव्रतेन ये सिद्धिं लेभिरे भक्तिसंयुताः ॥ १६ ॥

शङ्खासुरो महादैत्यो ब्रह्माण्डाधिपतिः पुरा ।  
बभूव स जहारैव वेदान् स्मृतिसमन्वितान् ॥ १७ ॥

ततो हाहा कृतं सर्वैः कर्महीनप्रभावतः ।  
वर्णसङ्करजं कर्म बभूवे सर्वमण्डले ॥ १८ ॥

ततो मुनिगणैर्युक्ता देवा विधिमुखा ययुः ।  
विष्णुं च शरणं सर्वे तुष्टुवुर्वेदहेतवे ॥ १९ ॥

ततो विष्णुः स्वयं शम्भुं जगाम तान् विसृज्य सः ।  
तं जगाद महाभागं विनयेन समन्वितः ॥ २० ॥

विष्णुरुवाच ।  
शङ्खं वेदहरं शम्भो दुर्जयं देवतादिभिः ।  
जेष्यामि त्वत्प्रसादेन तत्रोपायं वदस्व मे ॥ २१ ॥

श्रीशिव उवाच ।  

समीपे कार्तिको मासो जनार्दन समागतः ।  
तत्र मासव्रतेन त्वं तोषयस्व गजाननम् ॥ २२ ॥

तेन विघ्नविहीनस्त्वं विजेष्यसि महाबलम् ।  
शङ्खासुरं न सन्देहो नान्यथा पुरुषोत्तम ॥ २३ ॥

श्रुत्वा तं शङ्करं नत्वा विष्णुः परपुरञ्जयः ।  
गतो बदरिकारण्यं व्रतार्थं भक्तिसंयुतः ॥ २४ ॥

तत्रैकाक्षरमन्त्रस्य पुरश्चरणमुत्तमम् ।  
चकार गणनाथं स तोषयामास यत्नतः ॥ २५ ॥

कार्तिके पञ्चकं सेव्यं गाणेशं सर्वसिद्धिदम् ।  
मार्गशीर्षे गणेशानं प्रणम्य प्रययौ सुरान् ॥ २६ ॥

ततो बुद्धिपतिं स्मृत्वा विचारमकरोत् हृदि ।  
केनोपायेन दैत्येशं विजेष्यामि सुदारुणम् ॥ २७ ॥

तत्र स्फूर्तिः समुत्पन्ना गणेशकृपया हृदि ।  
मात्स्येनैव स्वरूपेण विजयो मे भविष्यति ॥ २८ ॥

एतस्मिन्नन्तरे तत्र बभूवाऽऽकाशजां पराम् ।  
वाणीं शुश्राव देवेशः केशवः परवीरहा ॥ २९ ॥

मात्स्यरूपेण शङ्खं तं जहि सर्वभयङ्करम् ।  
मां स्मृत्वा नात्र सन्देहो विजयस्ते भविष्यति ॥ ३० ॥

ततो गणपतिं स्मृत्वा मत्स्यो भूत्वा जनार्दनः ।  
घोरं युद्धं स कृत्वा तं जघान शङ्खमुल्बणम् ॥ ३१ ॥

साङ्गान् वेदान् समानाय्य ददौ तान् ब्रह्मणे प्रभुः ।  
स्तुतः सम्पूजितो देवैर्मुनिभिः स्वस्थलं ययौ ॥ ३२ ॥

एवं कार्तिकमासे तु स्नानादिव्रततेजसा ।  
हतः शङ्खासुरस्तेन विष्णुना मत्स्यरूपिणा ॥ ३३ ॥

अन्यच्च शृणु विपेन्द्र कथां पापप्रणाशिनीम् ।  
कार्तिकव्रतसंयुक्तां पुरातनभवां पराम् ॥ ३४ ॥

पौलस्त्यो ब्राह्मणः कश्चित् सोमदत्त इति श्रुतः ।  
स्वधर्मनिरतो नित्यं तपस्वी शुचिमानसः ॥ ३५ ॥

जगाम स गणेशस्य भक्त्यर्थं गौतमं मुनिम् ।  
पप्रच्छ विनतो भूत्वा भक्त्यर्थं योगिनां वरम् ॥ ३६ ॥

[[४७]]

सोमदत्त उवाच ।  

केनोपायेन विघ्नेशः सद्यो वै दृष्टिगो भवेत् ।  
क्षणभङ्गुरदेहत्वात्तदुपायं वद प्रभो ॥ ३७ ॥

गौतम उवाच ।  

समीपे कार्तिको मासः समायातो महामुने ।  
व्रतं मासात्मकं कार्यं दर्शनार्थं महाप्रभोः ॥ ३८ ॥

एवमुक्त्वा विधिं तस्मै कथयित्वा ददौ परम् ।  
स्थानं स्वस्याश्रमे सोऽपि तत्रारम्भं चकार ह ॥ ३९ ॥

एकनिष्ठः स्वभावेन परं गाणेशपञ्चकम् ।  
सेवयामास भक्त्या स कार्तिकव्रतसंयुतः ॥ ४० ॥

उपोषणयुतस्तत्र ध्यात्वा हृदि गजाननम् ।  
जजाप मन्त्रराजं स षडक्षरं शुभप्रदम् ॥ ४१ ॥

तत्र चित्रं समभवत् समाप्तिसम्भवे दिने ।  
तच्छृणुष्व महाविप्र दृढनिश्चयदं भवेत् ॥ ४२ ॥

पूजायां संस्थितो विप्रः सोमदत्तो महायशाः ।  
कार्तिक्यां पूर्णिमायां स एकासनविधौ रतः ॥ ४३ ॥

तत्र दूर्वाशमीमन्दारपुष्पाणि स्थितानि तु ।  
अकस्माद्ब्राह्मणः कश्चित्तानि गृह्य पपाल ह ॥ ४४ ॥

सोमदत्तः स्वयं तत्र मौनवानासने स्थितः ।  
नोत्थितो नियमे संस्थः शुशोच गणपं स्मरन् ॥ ४५ ॥

ततस्तेन विचारेण तदर्थं ज्ञातमद्भुतम् ।  
लोमानि देहसंस्थानि सर्वौषधिमयानि च ॥ ४६ ॥

अतो लोमानि सर्वाणि त्वचायुक्तानि भावतः ।  
दास्यामि गणनाथाय दूर्वा शम्यादिकारणात् ॥ ४७ ॥

ततः शस्त्रं समागृह्य शिरश्छेत्तुं समुद्यतः ।  
शिखायुक्तं गणेशाय दूर्वार्थं स्वस्य चार्पयन् ॥ ४८ ॥

स्वकण्ठे शस्त्रघातं स चकार गणनायकः ।  
तावत् समाययौ तत्र ब्राह्मणस्य स्वरूपधृक् ॥ ४९ ॥

शमीमन्दारदूर्वादीन् गृह्य तस्मै ददौ पुनः ।  
उवाच पूजय त्वं तु गणेशं हठतत्पर ॥ ५० ॥

दृष्ट्वाऽतिहर्षसंयुक्तः सोमदत्तो महायशाः ।  
नियमं स्वं चकारैव तमुवाच प्रणम्य तु ॥ ५१ ॥

सोमदत्त उवाच ।  

त्वं कोऽसि वद मां नाथ हृत्वा दूर्वादिकं पुरा ।  
समायातः पुनः सर्वं दत्तं मे नियमात्मकम् ॥ ५२ ॥

न त्वं विप्रोऽसि देवेश साक्षाद्विघ्नेश्वरो भवान् ।  
निश्चयं मे दृढं दृष्ट्वा परीक्षार्थं समागतः ॥ ५३ ॥

दर्शयस्व निजं रूपं नोचेद्देहं त्यजाम्यहम् ।  
सत्यं वद महाभाग तेन तृप्तो भवामि च ॥ ५४ ॥

ततो व्रतप्रभावेण भक्त्या नियमयुक्तया ।  
सन्तुष्टो गणराजः स दर्शयामास स्वं वपुः ॥ ५५ ॥

चतुर्भुजं त्रिनेत्रं च शुण्डादण्डविराजितम् ।  
सिद्धिबुद्धिसमायुक्तं परश्वादिसुचिह्नितम् ॥ ५६ ॥

नानाभूषणशोभाढ्यं शेषनाभिधरं परम् ।  
चिन्तामणिं मणिं हृत्स्थं लम्बोदरैकदन्तकम् ॥ ५७ ॥

मूषकोपरि संस्थं तं दृष्ट्वा वस्त्रविराजितम् ।  
ननाम सोमदत्तः स हर्षनिर्भरमानसः ॥ ५८ ॥

सरोमाञ्चो ननर्ताऽसौ साश्रुनेत्रः प्रतापवान् ।  
न विवेद विधिं किञ्चिद्देहातीत इवाबभौ ॥ ५९ ॥

ततो हर्षं समागृह्य पूजयामास तं प्रभुम् ।  
पुनः प्रणम्य हरम्बं तुष्टाव स कृताञ्जलिः ॥ ६० ॥

सोमदत्त उवाच ।  

गणेशाय परेशाय सदा शान्तिप्रदायिने ।  
योगिनां योगरूपाय हृदिस्थाय नमो नमः ॥ ६१ ॥

[[४८]]

विघ्नेशाय महाविघ्नविघ्नदाय परात्मने ।  
विघ्नहर्त्रे स्वभक्तानां सत्ताधाराय ते नमः ॥ ६२ ॥

अनादये महाकाल कालाय कालरूपिणे ।  
अन्ते विहारयुक्तायादिनाथाय नमो नमः ॥ ६३ ॥

विनायकाय देवाय सर्वेषां नायकाय च ।  
नायकेभ्यः पदादीनां दात्रे तुभ्यं नमो नमः ॥ ६४ ॥

लम्बोदराय सर्वेषामुदरस्थाय ते नमः ।  
अपारोदारभावाय ब्रह्मेशाय नमो नमः ॥ ६५ ॥

आदिमध्यान्तहीनाय तदाकारस्वरूपिणे ।  
स्वानन्दपतये तुभ्यं स्वसंवेद्याय ते नमः ॥ ६६ ॥

सिद्धिदात्रे सुभक्तेभ्यो दुष्टानां सिद्धिहारिणे ।  
सिद्धिपते महासिद्धिरूपाय ते नमो नमः ॥ ६७ ॥

बुद्धिपते सुबुद्धीनां दात्रे साधुजनप्रिय ।  
दुर्बुद्धिदायिने तुभ्यं दुष्टेभ्यो वै नमो नमः ॥ ६८ ॥

सम्प्रज्ञातस्वरूपायासम्प्रज्ञातं महाशिरः ।  
तयोर्योगे नराकार गजाकाराय ते नमः ॥ ६९ ॥

किं स्तौमि गणनाथ त्वां सदा योगस्वरूपिणे ।  
अतस्ते नमनं कृत्वा कृतकृत्यो भवाम्यहम् ॥ ७० ॥

धन्योऽहं सर्वभूतेषु त्वां दृष्ट्वा गणनायकम् ।  
कुलं शीलं यशो धन्यं जनकौ तप आश्रमः ॥ ७१ ॥

धन्यं व्रतं गणाधीश महत् कार्तिकमासगम् ।  
तस्याचरणमात्रेण त्वं मे दृष्टिगतः प्रभो ॥ ७२ ॥

भक्तिं त्वदीयपादेषु देहि मे द्विरदानन ।  
नान्यद्याचे भ्रमैर्युक्तं गाणपत्यपरायणः ॥ ७३ ॥

तस्य तद्वचनं श्रुत्वा गणेशस्तमुवाच ह ।  
यद्यदिच्छसि तत्तत्ते सफलं प्रभविष्यति ॥ ७४ ॥

गाणपत्यप्रियोऽत्यन्तं भविष्यसि महामुने ।  
भक्तो मदीयपादस्य सर्वमान्यो भविष्यसि ॥ ७५ ॥

त्वया कृतमिदं स्तोत्रं सर्वसिद्धिप्रदायकम् ।  
भविष्यति नृणां विप्र पठतां शृण्वतां सदा ॥ ७६ ॥

एवमुक्त्वाऽन्तर्दधेऽसौ विघ्नेशः करुणानिधिः ।  
सोमदत्तो महाभागो गौतमं प्रणनाम ह ॥ ७७ ॥

तदादि स मुनिः ख्यातो बभूव गणपप्रियः ।  
योगी योगविदां श्रेष्ठः सर्ववेदार्थतत्त्ववित् ॥ ७८ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते धूम्रमहिमावर्णनं नाम एकविंशतितमोऽध्यायः ॥

[[४९]]

