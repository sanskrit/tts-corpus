+++
title = "३३ श्रावणमासमाहात्म्यवर्णनम्"

+++
॥ श्रीगणेशाय नमः ॥

सूत उवाच ।  

गणेशप्राप्तिकामार्थं गालवो मुनिसत्तमम् ।  
पुनः पप्रच्छ सद्बुद्धिर्विनयेन द्विजोत्तमः ॥ १ ॥

गालव उवाच ।  

द्रष्टुमिच्छामि विघ्नेशं तदुपायं वद प्रभो ।  
तवाज्ञावशगो भूत्वाऽऽचरिष्यामि तदेव च ॥ २ ॥

विश्वामित्र उवाच ।  

प्राप्तं श्रावणमासं त्वं विद्धि गालव सौख्यदम् ।  
तत्रानुष्ठानभावेन गणेशं पश्य सिद्धिज ॥ ३ ॥

एवमुक्त्वा ददौ तस्मै मन्त्रमेकाक्षरं मुनिः ।  
तं प्रणम्य महाविप्रं गालवस्तादृशे रतः ॥ ४ ॥

श्रावणे गणपं ध्यात्वा पुरश्चरणतत्परः ।  
जजाप मन्त्रराजं स विधियुक्तं विधानवित् ॥ ५ ॥

पयो भुक्त्वा गणेशानं तोषयामास गालवः ।  
सदा ध्यानपरो भूत्वा चिन्तयत्तं महामतिः ॥ ६ ॥

अमायां गणराजस्तु ययौ भक्तिनियन्त्रितः ।  
सिद्धिबुद्धियुतो विप्रं सिंहगः सर्वभाववित् ॥ ७ ॥

तमागतं समालोक्य गालवः प्रेमसंयुतः ।  
समुत्थाय प्रणम्यादौ पुपूज विघ्ननायकम् ॥ ८ ॥

पुनः प्रणम्य सर्वेशं तुष्टाव स कृताञ्जलिः ।  
साश्रुनेत्रो गणाध्यक्षं सर्वसिद्धिप्रदायकम् ॥ ९ ॥

गालव उवाच ।  

अमेयमायामयरूपधारिणे मायाविहीनाय परात्परात्मने ।  
योगाय योगेश सुयोगदायिने विघ्नेश्वरायैव नमो नमः प्रिय ॥ १० ॥

अचिन्त्यरूपधाराय विघ्नेशाय नमो नमः ।  
सिंहगाय चतुर्बाहुधारकाय सुरूपिणे ॥ ११ ॥

स्वानन्दनगरस्थायिन् सदा स्वानन्दरूपिणे ।  
अनन्तविभवायैव हेरम्बाय नमो नमः ॥ १२ ॥

लम्बोदराय देवाय देवदेवेशरूपिणे ।  
असुराणां निहन्त्रे च असुराय नमो नमः ॥ १३ ॥

[[७५]]

सिद्धिबुद्धिविलासस्य कारिणे ब्रह्मरूपिणे ।  
ब्रह्माकारशरीरायैकदन्ताय नमो नमः ॥ १४ ॥

सगुणाय नमस्तुभ्यं निर्गुणाय गुणात्मने ।  
सदा शान्तिप्रदात्रे ते धूम्रवर्णाय ते नमः ॥ १५ ॥

पाशाङ्कुशधरायैकदन्ताभयप्रधारिणे ।  
नाभिशेषाय सर्वादौ पूज्याय ते नमो नमः ॥ १६ ॥

किं स्तौमि त्वं गणाध्यक्ष यत्र वेदा विसिस्मिरे ।  
अतो नमनमात्रेण प्रसन्नो भव विघ्नप ॥ १७ ॥

सूत उवाच ।  

एवं स्तुत्वा गणेशानं ननर्त प्रेमविह्वलः ।  
धन्योऽहं कृतकृत्योऽहमुच्चरंश्च पुनः पुनः ॥ १८ ॥

तमुवाच गणाधीशो वरान् वरय गालव ।  
दास्यामि श्रावणस्यैव व्रतेन तुष्टिमागतः ॥ १९ ॥

त्वया कृतमिदं स्तोत्रं भवेत् सर्वार्थदायकम् ।  
पठतां शृण्वतां विप्र मद्भक्तिवृद्धिकारकम् ॥ २० ॥

धनधान्यप्रदं पूर्णं भुक्तिमुक्तिप्रदायकम् ।  
आरोग्यादिकरं चास्तु ब्रह्मश्रद्धा प्रवर्धनम् ॥ २१ ॥

एवमुक्त्वा गणेशानो विरराम महामते ।  
गालवस्तं प्रणम्यादौ जगाद करसम्पुटः ॥ २२ ॥

गालव उवाच ।  

भक्तिं देहि त्वदीयां मे गाणपत्यं कुरु प्रभो ।  
योगं शान्तिप्रदं पूर्णं नान्यं याचे गजानन ॥ २३ ॥

तथेति तमथोक्त्वाऽसौ गणेशोऽन्तरधीयत ।  
गालवः खेदसंयुक्तो वियोगाद्गणपस्य तु ॥ २४ ॥

ततो जगाम विप्रेन्द्रं विश्वामित्रं ननाम सः ।  
वृत्तान्तं कथयामास सोऽपि संहर्षितोऽवदत् ॥ २५ ॥

विश्वामित्र उवाच ।  

धन्योऽसि कृतकृत्योऽसि मान्योऽसि मे महामुने ।  
सच्छिष्येण त्वया पुत्र तारितोऽहं न संशयः ॥ २६ ॥

एवं प्रशंसितो विप्रो विश्वामित्रेण गालवः ।  
तं प्रणम्य ययौ सोऽपि स्वेच्छाचारी यथा तथा ॥ २७ ॥

सदा गणपतिं भक्त्याऽभजदनन्यचेतसा ।  
गालवो योगिवन्द्यश्च बभूव परमार्थवित् ॥ २८ ॥

गाणेशानि जगामासौ क्षेत्राणि गणपे रतः ।  
अन्ते मयूरक्षेत्रे तु वासं चकार हर्षितः ॥ २९ ॥

तत्रैव गणनाथं सोऽभजद्भावसमन्वितः ।  
क्षेत्रसन्न्यासविप्रैश्च पूजितोऽकथयत् कथाः ॥ ३० ॥

इदं गालवमाहात्म्यं कथितं पापनाशनम् ।  
पठनाच्छ्रवणात् सर्वसिद्धिदं जन्तवे भवेत् ॥ ३१ ॥

अन्यच्छृणु चरित्रं यत् सर्वसौख्यकरं मुने ।  
महाराष्ट्रेऽन्त्यजः कश्चिच्छुश्राव श्रावणस्य च ॥ ३२ ॥

माहात्म्यं गणनाथस्य भक्त्याश्रितं द्विजात् पुरा ।  
तत्र चित्तं समानीय गणराजपरोऽभवत् ॥ ३३ ॥

आगते श्रावणे मासे स्नात्वा देवालये स्थितम् ।  
ननाम नियमेनैव नित्यं भक्तिसमन्वितः ॥ ३४ ॥

ततः स्वव्यवासायेषु कुटुम्बपोषणे रतः ।  
चकार विविधान् कामांल्लोकानां द्रव्यकारणात् ॥ ३५ ॥

समाप्ते श्रावणे मासे मृतं तं दैवयोगतः ।  
प्रगृह्य गाणपा जग्मुः स्वालयं हर्षसंयुताः ॥ ३६ ॥

मार्गे सङ्गच्छतस्तस्याङ्गाद्वायुः सहसाऽऽययौ ।  
पञ्चचौरशरीराङ्गे पस्पर्श दैवयोगतः ॥ ३७ ॥

चौराणां बुद्धिभेदोऽथ बभूवे तेन ते पुनः ।  
ऊचुः परस्परं चौराः पापकर्मपरायणाः ॥ ३८ ॥

[[७६]]

चौरा ऊचुः ।  
नित्यं पापसमाचारा वयं चौर्यपरायणाः ।  
लोकेभ्यो दुःखदाः पूर्णा का गतिर्वो भविष्यति ॥ ३९ ॥

पापिनां नरकेष्वेव गतिर्दुःखतरा भवेत् ।  
यमस्य यातना तत्र दुःसहा नात्र संशयः ॥ ४० ॥

नरके वासिनो नित्यं भविष्यामो वयं यतः ।  
अतः परं न कर्तव्यं चौर्यं चौराः कदाचन ॥ ४१ ॥

एवं निश्चत्य मार्गे ते वनस्थे संस्थिता मुधा ।  
तत्राऽकस्मात् समायाता ब्राह्मणा दश तापसाः ॥ ४२ ॥

तान् दृष्ट्वा गोभिरानन्दसंयुक्तान् पापनिश्चयाः ।  
चौराः खड्गधरा याता हन्तुं तांस्ते द्विजा जगुः ॥ ४३ ॥

द्विजा ऊचुः ।  
किमर्थं शस्त्रसंयुक्ताश्चौरा यूयं समागताः ।  
गावो ग्राह्याः सुखेनैव वयं गच्छामहे पुनः ॥ ४४ ॥

मा हिंसां कुरुत प्राज्ञा ब्राह्मणवधसंश्रिताम् ।  
ब्रह्महत्याभवं पापं वज्रलेपसमं भवेत् ॥ ४५ ॥

तेषां तद्वचनं श्रुत्वा चौरास्तान् खड्गधारकाः ।  
ऊचुर्नियम्य स्वात्मानं पापत्रासभयातुराः ॥ ४६ ॥

चौरा ऊचुः ।  
ब्रह्महत्याभवं पापं तत् कीदृक् यातनाप्रदम् ।  
कनोपायेन पापानि लयं गच्छन्ति भो द्विजाः ॥ ४७ ॥

वयं पापसमाचारा जन्मादारभ्य नित्यदा ।  
नानाविधानि पापानि कुर्महे चाधुनावधिम् ॥ ४८ ॥

चराम किं वयं चौरास्तदर्थं पापनाशकम् ।  
उपायं तद्वदध्वं नो दयया ब्राह्मणोत्तमाः ॥ ४९ ॥

चौराणां वचनं श्रुत्वा ब्राह्मणास्तानथाब्रुवन् ।  
विस्मिता भयसंयुक्ता लोकोद्धारपरायणाः ॥ ५० ॥

ब्राह्मणा ऊचुः ।  
अनुतापेन पापानि नश्यन्ति चौरनायकाः ।  
अतः परं च पापानि मा चरध्वं तदा किल ॥ ५१ ॥

श्रावणे गणनाथं ते सेवध्वं ब्रह्मनायकम् ।  
तेन पापविहीनाश्च गमिष्यथ परां गतिम् ॥ ५२ ॥

एवमुक्त्वा महाभागास्ताननुज्ञाप्य ते ययुः ।  
ब्राह्मणाः स्वाश्रमं गोभिर्युक्ता हर्षसमन्विताः ॥ ५३ ॥

समीपे श्रावणं मासं समागतं विलोक्य ते ।  
चौराः स्वगृहमागत्य गणेशमभजन् परम् ॥ ५४ ॥

स्नात्वा प्रातर्गणेशानं प्रणम्य भावसंयुताः ।  
प्रदक्षिणपराः सर्वे प्रहरं ह्यभवन् मुने ॥ ५५ ॥

ते च एकभुजः सर्वे ब्रह्मचर्यपरायणाः ।  
मासमात्रं व्रतं चक्रुः साधवस्ते बभूविरे ॥ ५६ ॥

इह भुक्त्वाऽखिलान् भागानन्ते स्वानन्दमाययुः ।  
एवं नाना जना विप्र श्रावणे लेभिरे गतिम् ॥ ५७ ॥

तेषां चरित्रकं पूर्णं कथने नैव शक्यते ।  
किञ्चिन्नियमयुक्तानां का कथा व्रतकारिणाम् ॥ ५८ ॥

एवं श्रावणमाहात्यं गाणपत्यपदप्रदम् ।  
कथितं मुनिशार्दूल समासेन सुखप्रदम् ॥ ५९ ॥

शृणुयाच्छ्रावयेद्वाऽपि पठेद्यो स लभेत् पदम् ।  
गाणेशं विविधान् भोगान् भुक्त्वाऽन्ते मुनिसत्तम ॥ ६० ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते श्रावणमासमाहात्म्यवर्णनं नाम त्रयस्त्रिंशोऽध्यायः ॥

[[७७]]

