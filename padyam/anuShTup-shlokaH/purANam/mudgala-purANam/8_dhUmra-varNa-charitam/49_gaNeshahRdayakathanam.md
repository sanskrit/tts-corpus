+++
title = "४९ गणेशहृदयकथनम्"

+++
॥ श्रीगणेशाय नमः ॥

शौनक उवाच ।  

प्रकृतं वद सूत त्वं संवादं शङ्करस्य च ।  
सनकादेर्विशेषेण सर्वसिद्धिकरं परम् ॥ १ ॥

नानावतारसंयुक्तं धूम्रवर्णचरित्रकम् ।  
श्रुत्वा सनकमुख्यास्तं किमूचुर्योगसिद्धये ॥ २ ॥

सूत उवाच ।  

धूम्रवर्णावतारस्य श्रुत्वाऽहं वधसंश्रितम् ।  
चरितं हृष्टरोमाणः पप्रच्छुः शङ्करं द्विजाः ॥ ३ ॥

सनकाद्या ऊचुः ।  
नानावतारसंयुक्तं श्रुत्वा माहात्म्यमुत्तमम् ।  
धूम्रवर्णावतारस्य सन्तुष्टाः स्म सदाशिव ॥ ४ ॥

अधुना शाधि सर्वेश योगप्राप्त्यर्थमुत्तमम् ।  
विधिं सुखकरं शीघ्रं सुगमं योगिनायक ॥ ५ ॥

श्रीशिव उवाच ।  

गणेशहृदयं वक्ष्ये सर्वसिद्धिप्रदायकम् ।  
साधकाय महाभागाः शीघ्रं वै शान्तिदं परम् ॥ ६ ॥

पुराऽहं गणनाथस्य ध्यानयुक्तोऽभवं द्विजाः ।  
तत्र मां सरितां श्रेष्ठा जगाद वाक्यमुत्तमम् ॥ ७ ॥

गङ्गोवाच ।  
वद शङ्कर कस्य त्वं ध्यानं करोषि नित्यदा ।  
इच्छामि तमहं ज्ञातुं त्वत्तः किं परमं मतम् ॥ ८ ॥

श्रीशिव उवाच ।  

गणेशं देवदेवेशं ब्रह्मब्रह्मेशमादरात् ।  
ध्यायामि सर्वभावज्ञे कुलदेवं सनातनम् ॥ ९ ॥

तस्य यद् हृदयं देवि गुप्तं सर्वप्रदायकम् ।  
कथयिष्यामि सर्वज्ञे येन ज्ञास्यसि तं विभुम् ॥ १० ॥

पुराऽज्ञानावृतोऽहं तु तपसि संस्थितोऽभवम् ।  
तत्र तपः प्रभावेण हृद्यपश्यं गजाननम् ॥ ११ ॥

तस्य दर्शनमात्रेण स्फूर्तिः प्राप्ता मया प्रिये ।  
तथा गणेश्वरं ज्ञात्वा योगिवन्द्योऽभवं मुदा ॥ १२ ॥

तत्तेऽहं शृणु वक्ष्यामि गणेशहृदयं परम् ।  
येन गाणेशयोगे त्वं निपुणा सम्भविष्यसि ॥ १३ ॥

ॐ अस्य गणेशहृदयस्तोत्रमन्त्रस्य।शम्भुर्ऋषिः ।  
नाना छन्दांसि।गणेशो देवता ।  
गमिति बीजम् ।  
ज्ञानात्मिका शक्तिः ।  
नादः कीलकम् ।  
श्रीगणपतिप्रीत्यर्थमभीष्टसिद्ध्यर्थें जपे विनियोगः ।  
ॐ गमित्येकाक्षरात्मकबीजैः करन्यासाः षडङ्गन्यासाश्च ।  
अथ ध्यानम् ।  
सिन्दूराभं त्रिनेत्रं पृथुतरजठरं रक्तवस्त्रावृतं तं
पाशं चैवाङ्कुशं वै रदनमभयकं पाणिभिः सन्दधानम् ।  
सिद्ध्या बुद्ध्या प्रशिष्टं गजवदनमहं चिन्तये ह्येकदन्तं
नानाभूषाभिरामं निजजनसुखदं नाभिशेषं गणेशम् ॥ १४ ॥

एवं ध्यात्वा मानसोपचारैः पूजयेत् ।  
किञ्चिन्मूलमन्त्रं जप्त्वा हृदयं पठेत् ।  
ॐ गणेशमेकदन्तं च चिन्तामणिं विनायकम् ।  
ढुण्ढिराजं मयूरेशं लम्बोदरं गजाननम् ॥ १५ ॥

हेरम्बं वक्रतुण्डं च ज्येष्ठराजं निजस्थितम् ।  
आशापूरं तु वरदं विकटं धरणीधरम् ॥ १६ ॥

सिद्धिबुद्धिपतिं वन्दे ब्रह्मणस्पतिसञ्ज्ञितम् ।  
माङ्गल्येशं सर्वपूज्यं विघ्नानां नायकं परम् ॥ १७ ॥

एकविंशति नामानि गणेशस्य महात्मनः ।  
अर्थेन संयुतान्येव हृदयं परिकीर्तितम् ॥ १८ ॥

गङ्गोवाच ।  
एकविंशतिनाम्नां त्वमर्थं ब्रूहि सदाशिव ।  
गणेशहृदयं येन जानामि करुणानिधे ॥ १९ ॥

श्रीशिव उवाच ।  

ग काररूपं विविधं चराचरं ण कारगं ब्रह्म तथा परात्परम् ।  
तयोः स्थितास्तस्य गणाः प्रकीर्तिता गणेशमेकं प्रणमाम्यहं परम् ॥ २० ॥

[[११३]]

मायास्वरूपं तु सदैकवाचकं दन्तः परो मायिकरूपधारकः ।  
योगे तयोरेकरदं सुमानिनि धीस्थं नतोऽहं जनभक्तिलालसम् ॥ २१ ॥

चित्तप्रकाशं विविधेषु संस्थं लिप्तं न लेपादि विवर्जितं तम् ।  
भोगैर्विहीनं त्वथ भोगकारं चिन्तामणिं तं प्रणमामि नित्यम् ॥ २२ ॥

विनायकं नायकवर्जितं प्रिये विशेषतो नायकमीश्वरात्मनाम् ।  
निरङ्कुशं तं प्रणमामि सर्वदं सदात्मकं भावयुतेन चेतसा ॥ २३ ॥

वेदाः पुराणानि महेश्वरादिकाः शास्त्राणि योगेश्वर देवमानवाः ।  
नागासुरा ब्रह्मगणाश्च जन्तवो ढुण्ढन्ति वन्दे त्वथ ढुण्ढिराजकम् ॥ २४ ॥

मायार्थवाच्यो हि मयूरभावो नाना भ्रमार्थं प्रकरोति तेन ।  
तस्मान् मयूरेशमयो वदन्ति नमामि मायापतिमासमन्तात् ॥ २५ ॥

यस्योदराद्विश्वमिदं प्रसूतं ब्रह्माणि तद्वज्जठरे स्थितानि ।  
अनन्तरूपं जठरं हि यस्य लम्बोदरं तं प्रणतोऽस्मि नित्यम् ॥ २६ ॥

जगद्गलाधो गणनायकस्य गजात्मकं ब्रह्मशिरः परेशम् ।  
तयोश्च योगे प्रवदन्ति सर्वे गजाननं तं प्रणमामि नित्यम् ॥ २७ ॥

दीनार्थवाच्यस्त्वथ ?हेर्जगद्गो ब्रह्मार्थवाच्यो निगमेषु रम्बः ।  
तत्पालकत्वाच्च तयोः प्रयोगे हेरम्बमेकं प्रणमामि नित्यम् ॥ २८ ॥

विश्वात्मकं यस्य शरीरमेकं तस्माच्च वक्रं परमात्मरूपम् ।  
तुण्डं तदेवं हि तयोः प्रयोगे तं वक्रतुण्डं प्रणमामि नित्यम् ॥ २९ ॥

माता पिताऽयं जगतां परेषां तस्याऽपि माता जनकादिकं न ।  
श्रेष्ठं वदन्ते निगमाः परेशं तं ज्येष्ठराजं प्रणमामि नित्यम् ॥ ३० ॥

नाना चतुःस्थं विविधात्मकेन संयोगरूपेण निजस्वरूपम् ।  
पूर्यस्य सा पूर्णसमाधिरूपा स्वानन्दनाथं प्रणमामि चातः ॥ ३१ ॥

मनोरथान् पूरयतीह गङ्गे चराचराणां जगतां परेषाम् ।  
अतो गणेशं प्रवदन्ति चाशाप्रपूरकं तं प्रणमामि नित्यम् ॥ ३२ ॥

वरैः समास्थापितमेव सर्वं विश्वं तथा ब्रह्मविहारिणा च ।  
अतः परं विप्रमुखा वदन्ति वरप्रदं तं वरदं नतोऽस्मि ॥ ३३ ॥

मायामयं सर्वमिदं विभाति मिथ्यास्वरूपं भ्रमदायकं च ।  
तस्मात् परं ब्रह्म वदन्ति सत्यमेनं परेशं विकटं नमामि ॥ ३४ ॥

चित्तस्य प्रोक्ता मुनिभिः पृथिव्यो नानाविधा योगिभिरेव गङ्गे ।  
तासां सदा धारक एक एव वन्दे च धरणीधरमादिभूतम् ॥ ३५ ॥

विश्वात्मिका ब्रह्ममयी हि बुद्धिस्तस्या विमोहप्रदिका च सिद्धिः ।  
ताभ्यां सदा खेलति योगनाथस्तं सिद्धिबुद्धीशमथो नमामि ॥ ३६ ॥

असत्यसत् साम्यतुरीयनैज्यगनिवृत्तिरूपाणि विरच्य खेलकः ।  
सदा स्वयं योगमयेन भाति तं नमाम्यतोऽहं त्वथ ब्रह्मणस्पतिम् ॥ ३७ ॥

अमङ्गलं विश्वमिदं सहात्मभिरयोगसंयोगयुतं प्रणश्वरम् ।  
ततः परं मङ्गलरूपधारकं नमामि माङ्गल्यपतिं सुशान्तिदम् ॥ ३८ ॥

सर्वत्र मान्यं सकलावभासकं सुज्ञैः शुभादावशुभादिपूजितम् ।  
पूज्यं न तस्मान्निगमादिसम्मतं तं सर्वपूज्यं प्रणतोऽस्मि नित्यम् ॥ ३९ ॥

भुक्तिं च मुक्तिं प्रददाति तुष्टो भक्तिप्रियो यो निजविघ्नहा च ।  
भक्त्या विहीनाय ददाति विघ्नांस्तं विघ्नराजं प्रणमामि नित्यम् ॥ ४० ॥

नामार्थयुक्तं कथितं प्रिये ते विघ्नेश्वरस्यैव परं रहस्यम् ।  
त्रिः सप्त नाम्नां हृदयं नरो यो ज्ञात्वा परं ब्रह्ममयो भवेदिह ॥ ४१ ॥

गङ्गोवाच ।  
नाम्नां यत् हृदयं प्रोक्तं त्वया ब्रह्मप्रदं परम् ।  
न तत्रानुभवो मे तु तदर्थं वद शङ्कर ॥ ४२ ॥

शङ्कर उवाच ।  

मन्त्रं गृह्य गणेशस्य पुरश्चरणमार्गतः ।  
भज तं तेन ते ज्ञानं भविष्यति न संशयः ॥ ४३ ॥

हृदयं मन्त्रराजस्य कथयामि समासतः ।  
मन्त्र एव गणेशानो न भिन्नस्तत्र वर्तते ॥ ४४ ॥

गकारो ब्रह्मदेवश्चाऽकारो विष्णुः प्रकीर्तितः ।  
बिन्दुः शिवस्तथा भानुरनुनासिकसञ्ज्ञितः ॥ ४५ ॥

तेषां सन्धिर्महाशक्तिरेभिर्मन्त्रः स उच्यते ।  
देवता गणनाथस्तु तेषां संयोगकारकः ॥ ४६ ॥

तेभ्यस्तारमयं विश्वं समुत्पन्नं प्रिये पुरा ।  
अतस्तारयुतो मन्त्रो गणेशैकाक्षराकृतिः ॥ ४७ ॥

तारः स षड्विधः प्रोक्तस्तं निबोध सरिद्वरे ।  
अकारोकारकौ प्रोक्तौ मकारो नादबिन्दुकौ ॥ ४८ ॥

शून्यं विद्धि महामाये तत्र भेदं वदाम्यहम् ।  
शून्यं देहिस्वरूपं तु बिन्दुर्देह इति स्मृतः ॥ ४९ ॥

ताभ्यां चतुर्विधं विश्वं स्थूलादिभेदकारकम् ।  
एतादृशं विजानीहि मन्त्रराजं गजाननम् ॥ ५० ॥

आगमोक्तविधानेन कृत्वा न्यासादिकं पुरा ।  
ततो गणेश्वरं पूज्य जपं कुर्याद्विचक्षणः ॥ ५१ ॥

तद्दशांशेन होमं वै कुर्यादागममार्गतः ।  
तद्दशांशमितं प्रोक्तं तर्पणं गणपस्य च ॥ ५२ ॥

तद्दशांशमितं देवि मार्जनं तद्दशांशतः ।  
विप्राणां भोजनं प्रोक्तमेवं पञ्चाङ्गमुच्यते ॥ ५३ ॥

यथाविधि कृतं चैतत् सद्यो हि फलदं भवेत् ।  
अतस्त्वं मन्त्रराजस्य पञ्चकं तत् समाचर ॥ ५४ ॥

एवमुक्त्वाऽददात्तस्यै मन्त्रं विधिसमन्वितम् ।  
गणेशस्य प्रणम्यैव मां ययौ सा तपोर्थतः ॥ ५५ ॥

मयूरेशं समासाद्य चकार तपमुत्तमम् ।  
गङ्गा तत्रैव विप्रेशा मन्त्रध्यानपरायणा ॥ ५६ ॥

पुरश्चरणमेकं सा चकार सरितां वरा ।  
ततः प्रसन्नतां यातो गणेशो भक्तवत्सलः ॥ ५७ ॥

तस्यैव कृपया तस्या हृदि ध्यानं बभूव ह ।  
तेनैकविंशतिनाम्नामर्थज्ञा तत्क्षणादभूत् ॥ ५८ ॥

ततो हर्षयुता देवी तत्र वासं चकार सा ।  
नित्यं भक्तिसमायुक्ताऽभजत्तं गणनायकम् ॥ ५९ ॥

सनकाद्या ऊचुः ।  
ब्रह्मभूता सरिच्छ्रेष्ठा मयूरेशं कथं प्रभो ।  
अभजत्तस्य मार्गं नो ब्रूहि नाथ नमोऽस्तु ते ॥ ६० ॥

शिव उवाच ।  

ब्रह्मभूतो नरो योगी गणेशमभजत् सदा ।  
नवधा भक्तिभावेन तत्परश्च महर्षयः ॥ ६१ ॥

पुत्रः कलत्रं जनकौ सुहृद्गणो द्रव्यं सखा वृत्तिजविद्यया युतम् ।  
स्वर्गस्तु मोक्षो विविधं त्वमेव मे स्वामी गुरुर्विघ्नपतिः परात्परः ॥ ६२ ॥

सांसर्गिकं कायिकवाचिकं परं कर्माऽचरं मानसजं त्रिदेहतः ।  
ज्ञानं हृदिस्थं च मया परात्परं विघ्नेश्वरायेति समर्पितं किल ॥ ६३ ॥

[[११५]]

योगाकारेण विघ्नेश एकानेकादिसंश्रितः ।  
भुङ्क्ते स विविधान् भोगान् शुभाशुभसमाश्रितान् ॥ ६४ ॥

नाहं नरः स्वयं साक्षात् क्रीडति गणनायकः ।  
स्वामिसेवकभावेन रतो ब्रह्मणि शोभते ॥ ६५ ॥

अनेन विधिना विप्रा भजन्ते गणनायकम् ।  
योगिनः शुकमुख्याश्च मुद्गलाद्या महर्षयः ॥ ६६ ॥

एतत्सर्वं समाख्यातं गुह्यं गणपतेर्मया ।  
हृदयं तेन विघ्नेशं तोषयध्वं महर्षयः ॥ ६७ ॥

यथा देहेन्द्रियाद्येषु मुख्यं स्वहृदयं स्मृतम् ।  
यत्र जीवस्वरूपेण तिष्ठति गणनायकः ॥ ६८ ॥

तथा गणपतेरेतत् हृदयं परिकीर्तितम् ।  
अत्र योगपतिः साक्षात्तिष्ठति ब्रह्मनायकः ॥ ६९ ॥

अनेन गणनाथं तु यस्तोष्यति नरोत्तमः ।  
स भुक्त्वा सकलान् भोगानन्ते योगमयो भवेत् ॥ ७० ॥

एवं मदीयवाक्यं ते श्रुत्वा ब्रह्मसुताः परम् ।  
प्रणम्य मां ययुः सर्वे सनकाद्यास्तपोवनम् ॥ ७१ ॥

एकाक्षरस्य मन्त्रस्य पञ्चकं सेव्य योगिनः ।  
गणेशहृदयं ज्ञात्वा गाणपत्या बभूविरे ॥ ७२ ॥

ततो नित्यं गणेशस्य हृदयं ते महर्षयः ।  
जपन्ति भक्तिसंयुक्ता भ्रमन्ति स्वेच्छयेरिताः ॥ ७३ ॥

अतस्त्वमपि भावेन गणेशहृदयं परम् ।  
सेवस्व गाणपत्येषु तथा मुख्यो भविष्यसि ॥ ७४ ॥

मुद्गल उवाच ।  

एवमुक्त्वा महानागं शेषाय प्रददौ शिवः ।  
मन्त्रमेकाक्षरं साङ्गं स ययौ तं प्रणम्य च ॥ ७५ ॥

साधयित्वा यथान्यायं हृदयज्ञो बभूव ह ।  
नित्यं हृदयकेनैव तुष्टाव द्विरदाननम् ॥ ७६ ॥

गणेशहृदयं पुण्यं शृणुयाच्छ्रावयेन्नरः ।  
ईप्सितं प्राप्नुयादन्ते ब्रह्मभूतो भवेदिदम् ॥ ७७ ॥

नित्यं पठेन्नरश्चेदं हृदयं गणपस्य यः ।  
स गणेशो न सन्देहो दर्शनात् सिद्धिदो भवेत् ॥ ७८ ॥

पुत्रपौत्रकलत्रादि लभते पाठतो नरः ।  
धनं सुविपुलं धान्यमारोग्यमचलां श्रियम् ॥ ७९ ॥

एकविंशतिवारं यो दिवसानेकविंशतिम् ।  
पठेद्गणपतिं चिन्त्यं स लभेदीप्सितं फलम् ॥ ८० ॥

असाध्यं साधयेन् मर्त्यो गणेशहृदयेन यत् ।  
राजबन्धात्त्रिकालेषु मोचयेत् पाठतो विधे ॥ ८१ ॥

मारणोच्चाटनादीनि वश्यमोहादिकानि तु ।  
अनेन साधयेन्मर्त्यः परकृत्यं प्रणाशयेत् ॥ ८२ ॥

सङ्ग्रामे जयमाप्नोति वीरश्रीसंयुतो भवेत् ।  
अस्य पाठेन भो दक्ष न किञ्चिद् दुर्लभं भवेत् ॥ ८३ ॥

विद्यामायुर्यशः प्रज्ञामङ्गहीनोऽङ्गमाप्नुयात् ।  
यं यं चिन्तयते मर्त्यस्तं तं प्राप्नोति निश्चितम् ॥ ८४ ॥

नानेन सदृशं किञ्चित् शीघ्रसिद्धिकरं भवेत् ।  
साक्षाद्गणपतेः प्रोक्तं हृदयं ते मया विधे ॥ ८५ ॥

गणेशभक्तिहीनाय दुर्विनीताय विद्विषे ।  
न देयं गणराजस्य हृदयं वै कदाचन ॥ ८६ ॥

गणेशभक्तियुक्ताय साधवे च प्रयत्नतः ।  
दातव्यं तेन विघ्नेशः सुप्रसन्नो भविष्यति ॥ ८७ ॥

महासिद्धिप्रदं तुभ्यं कथितं गणपस्य च ।  
हृदयं किं पुनः श्रोतुमिच्छसि त्वं प्रजापते ॥ ८८ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते गणेशहृदयकथनं नामैकोनपञ्चाशत्तमोऽध्यायः ॥

[[५०]]

