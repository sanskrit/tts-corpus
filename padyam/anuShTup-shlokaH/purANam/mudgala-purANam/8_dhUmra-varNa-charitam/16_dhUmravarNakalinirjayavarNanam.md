+++
title = "१६ धूम्रवर्णकलिनिर्जयवर्णनम्"

+++
॥ श्रीगणेशाय नमः ॥

शिव उवाच ।  

वर्णाश्रमे कलौ नष्टे देवा दुःखसमन्विताः ।  
प्रार्थयिष्यन्ति विघ्नेशमुपोषणपरायणाः ॥ १ ॥

नानातपोन्वितान् वीक्ष्य प्रादुर्भावं गजाननः ।  
करिष्यत्यमरान् विप्राः पुरः परमभक्तितः ॥ २ ॥

समागतं गणेशानं धूम्रवर्णधरं प्रभुम् ।  
द्विभुजं वाजिसंस्थं तं खड्गचर्मप्रधारिणम् ॥ ३ ॥

नानापुष्पमयीं मालां दधानं गन्धचर्चितम् ।  
दृष्ट्वा सुराः प्रणेमुस्तं नत्वा पूज्य प्रतुष्टुवुः ॥ ४ ॥

नमस्ते धूम्रवर्णाय नानाखेलकराय च ।  
अमेयशक्तये तुभ्यं मायिने धर्मरक्षिणे ॥ ५ ॥

अनाथानां प्रणाथाय नाथनाथाय ते नमः ।  
सगुणाय नमस्तुभ्यं निर्गुणाय नमो नमः ॥ ६ ॥

सगुणनिर्गुणाभ्यां च हीनाय योगरूपिणे ।  
योगाकारेण सर्वत्र संस्थिताय नमो नमः ॥ ७ ॥

नरकुञ्जररूपाय धूम्रवर्णधराय च ।  
द्विभुजायाश्ववाहाय हेरम्बाय नमो नमः ॥ ८ ॥

खड्गचर्मधरायैव नाना चन्दनचर्चित ।  
नाना पुष्पधरायैव सर्वाध्यक्षाय ते नमः ॥ ९ ॥

पूर्णाय पूर्णरूपाय गणेशाय परात्मने ।  
धर्मरक्ष महाभाग गजानन नमोऽस्तु ते ॥ १० ॥

धर्मान्ना अमराः सर्वे सुरेश्वर कृतास्त्वया ।  
नष्टे धर्मेऽधुना नाथ मरिष्यामस्त्वदग्रतः ॥ ११ ॥

बुद्धमायासहायेन कलिना निर्जिता वयम् ।  
विष्णुशम्भुमुखा देवास्तान् पालय महोदर ॥ १२ ॥

सार्धेन द्विसहस्रेण प्रभो वर्षैर्विनिर्जिताः ।  
क्षुद्रदेवाः स्वग्रामस्थाः कलिना पपलुश्च ते ॥ १३ ॥

ततः पञ्चसहस्रेण वर्षैस्तास्तीर्थदेवताः ।  
तीर्थानि कलिना नाथ जितानि पपलुस्तथा ॥ १४ ॥

ततो दशसहस्रेण जिता विष्णुशिवादयः ।  
कलिना पृथिवीं त्यक्त्वा पपलुर्देवसत्तमाः ॥ १५ ॥

कर्माकर्मविकर्माख्या शक्तिस्तत्र स्थिता भवेत् ।  
विकर्मगुणसंयुक्ता बुद्धमायात्मिका प्रभो ॥ १६ ॥

त्वमपि त्वादृशो भूत्वा फलदाता स्थितः स्वयम् ।  
देवरूपधरः स्वामिन् सदा कलिप्रवर्तकः ॥ १७ ॥

न ते देवस्वरूपं तु कलिः क्रोधसमन्वितः ।  
छेत्तुं समुद्यतः क्वापि त्वां चिन्तयति सर्वदा ॥ १८ ॥

तव चिन्तनभावेन वयं सर्वे पराजिताः ।  
कलिना देवदेवेश उपोषणयुताः कृताः ॥ १९ ॥

अधुना लेशमात्रेण धर्मस्तिष्ठति विघ्नप ।  
तं हनिष्यति वेगेन कलिः परमदारुणः ॥ २० ॥

नष्टे धर्मे गणाधीश अधर्मः केवलो महान् ।  
भविष्यति पुनर्धर्मं किं ?स्रक्ष्यसि च देवप ॥ २१ ॥

अतो लेशमयं धर्मं रक्षस्व गणनायक ।  
नोचेद्धर्मशरीरास्तु वयं नष्टा भवामहे ॥ २२ ॥

रक्ष रक्ष दयासिन्धो धूम्रवर्ण गजानन ।  
मृत्युप्रायाननाथांश्च देवान् धर्मप्ररक्षकान् ॥ २३ ॥

एवमुक्त्वा गणाधीशं प्रणेमुरमराः पुनः ।  
रुरुदुर्दुःखसंयुक्तांस्तान् जगाद गजाननः ॥ २४ ॥

धूम्रवर्ण उवाच ।  

मा भयं कुरुत प्राज्ञा धर्मं संरक्षयाम्यहम् ।  
सर्वैरजेयमुग्रं तं कलिं हत्वा विशेषतः ॥ २५ ॥

भवत्कृतमिदं स्तोत्रं कलिदोषहरं भवेत् ।  
पठते शृण्वते देवाः सर्वसिद्धिप्रदायकम् ॥ २६ ॥

धनधान्यप्रदं चैवारोग्यसम्पत्प्रवर्धनम् ।  
पुत्रपौत्रकलत्रादिदायकं प्रभविष्यति ॥ २७ ॥

एवमुक्त्वा स्वदेहात् स धूम्रवर्णः प्रतापवान् ।  
निर्ममे विविधां सेनां नानाशस्त्रसमन्विताम् ॥ २८ ॥

[[३८]]

नानावाहनगां पूर्णतेजोयुक्तां महर्षयः ।  
तया युक्तो जनान् सर्वान् जघान मलिनान् प्रभुः ॥ २९ ॥

म्लेच्छप्रायांश्च विविधान् म्लेच्छान् कलिमलैर्युतान् ।  
स्वयं सन्त्रासयामास कलिं धर्मवधे रतम् ॥ ३० ॥

तस्याङ्गवायुना स्पृष्टा जना धर्मपरायणाः ।  
भययुक्ता गणेशं ते शरणं जग्मुरादरात् ॥ ३१ ॥

कलिर्गुप्तस्वरूपेण युयुधे जनसंश्रितः ।  
गणेशैः संहतः सोऽपि बभूव ह हतोद्यमः ॥ ३२ ॥

ततो भयसमायुक्तं त्यक्त्वा हृज्जन्मिनां कलिः ।  
देहधारी समागत्य धूम्रवर्णं ननाम सः ॥ ३३ ॥

तुष्टाव पूज्य तं नत्वा धूम्रवर्णं महाबलम् ।  
ज्ञात्वा विघ्नेश्वरं भक्त्या हृष्टरोमा महायशाः ॥ ३४ ॥

कलिरुवाच ।  
धूम्रवर्ण नमस्तुभ्यं सर्वेभ्यः सुखदायक ।  
नानारूपधरायैव विघ्नेशाय नमो नमः ॥ ३५ ॥

अनन्तपादहस्तायानन्तबाहुधराय ते ।  
अनन्तमायया गुप्तप्रचारिणे नमो नमः ॥ ३६ ॥

हेरम्बाय नमस्तुभ्यं भक्तसंरक्षकाय च ।  
अभक्तभयदात्रे ते गणेशाय नमो नमः ॥ ३७ ॥

आदिमध्यान्तहीनायादिमध्यान्तभयाय ते ।  
आनन्देभ्यः सदानन्ददायिने वै नमो नमः ॥ ३८ ॥

मायाहीनाय मायाया आधाराय परात्मने ।  
मायिभ्यो मायया मोहदायिने ते नमो नमः ॥ ३९ ॥

कर्मणां फलदात्रे ते ज्ञानिभ्यो ज्ञानदायिने ।  
आनन्देभ्यः सदानन्ददायिने वै नमो नमः ॥ ४० ॥

सहजाय नमस्तुभ्यं स्वानन्दाय समाधये ।  
योगाय योगनाथाय ब्रह्मेशाय नमो नमः ॥ ४१ ॥

कस्त्वां स्तोतुं समर्थः स्याद्यत्र शान्तिं गताः प्रभो ।  
वेदादयो नमाम्येव तेन तुष्टो भवाधुना ॥ ४२ ॥

रक्ष मां गणनाथ त्वं दासं शरणमागतम् ।  
अज्ञानयुद्धजं दोषं क्षमस्व करुणानिधे ॥ ४३ ॥

एवमुक्त्वा कलिस्तस्य पादं गृह्य पपात ह ।  
तमुवाच गणाध्यक्षः स्वभक्तं शरणार्थिनम् ॥ ४४ ॥

धूम्रवर्ण उवाच ।  

मा भयं कुरु धर्मघ्न न हन्मि त्वां कदाचन ।  
शरणं मां प्रपन्नं च शृणु मे वच नोहतम् ॥ ४५ ॥

स्तोत्रं त्वया कृतं मे यत् कलेर्मलहरं भवेत् ।  
पठते शृण्वते नित्यं सर्वकामफलप्रदम् ॥ ४६ ॥

अन्ते स्वानन्ददं पूर्णं भविष्यति कले परम् ।  
दृढभक्तिकरं नित्यं योगिभ्यो योगदायकम् ॥ ४७ ॥

तिष्ठ त्वं द्वेषमुत्सृज्य धर्मस्य स्वाधिकारतः ।  
कृतप्राप्तिं विजानीहि मदाज्ञावशगो भव ॥ ४८ ॥

तथेति तं नमस्कृत्य कलिः स्वस्थानगोऽभवत् ।  
धूम्रवर्णो द्विजान् मुख्यान् वसिष्ठादीन् समानयत् ॥ ४९ ॥

पुनस्तान् स्थाप्य सर्वेशः कृतं तैः सम्प्रवर्तयत् ।  
स्वयमन्तहितो देवः सर्वेभ्यः सुखदायकः ॥ ५० ॥

धूम्रवर्णावतारस्य चरितं कथितं मया ।  
सर्वसिद्धिप्रदं पूर्णं पठनाच्छ्रवणाद्भवेत् ॥ ५१ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते धूम्रवर्णकलिनिर्जयवर्णनं नाम षोडशोऽध्यायः ॥

[[३९]]

