+++
title = "१२ गुणेशावतारवर्णनम्"

+++
॥ श्रीगणेशाय नमः ॥

श्रीशिव उवाच ।  

त्रिपुरो नाम दैत्योऽभून्महाबलपराक्रमः ।  
ब्रह्मणो वरदानेन जिग्ये सर्वं चराचरम् ॥ १ ॥

कर्मलोपं चकाराऽसौ महाबलपराक्रमः ।  
वर्णसङ्करजं कर्म कारयामास मानवैः ॥ २ ॥

तदोपोषणसंयुक्ता देवा मां शरणं ययुः ।  
अहं क्रोधसमायुक्तो योद्धुं तेन गतोऽभवम् ॥ ३ ॥

मम तस्य महद्युद्धं बभूवे दारुणं परम् ।  
देवानां दानवानां च तुमुलं रोमहर्षणम् ॥ ४ ॥

संहारास्त्राणि सर्वाणि मया त्यक्तानि वेगतः ।  
तानि निष्फलरूपाणि बभूवुश्च महर्षयः ॥ ५ ॥

अतो विस्मितचित्तोऽहमभवं खेदसंयुतः ।  
सहसा दैत्यराजेनाग्निशस्त्रेण जितोऽभवम् ॥ ६ ॥

ततः कैलासमुत्सृज्य गतोऽहं गहनं वनम् ।  
निःश्वस्य चिन्तया युक्तोऽभवं चैव हतोद्यमः ॥ ७ ॥

विचारं मानसे विप्रा अकरवं हितावहम् ।  
मम हस्तेन दैत्योऽयं मरिष्यति न संशयः ॥ ८ ॥

तत् कथं मोघरूपं मे कृतं हैवेन केन च ।  
ईशोऽहमनीशो जातः पश्चात् सूर्योदयो यथा ॥ ९ ॥

तत्रैव सहसा देवमुनिर्नारद आययौ ।  
मां प्रणम्य स्थितो भक्त्या पूजितः स मया तथा ॥ १० ॥

ततो मयाऽतिखेदेन पृष्टोऽसौ नारदो मुनिः ।  
त्रिपुरस्य वधार्थाय मां जगाद स बुद्धिमान् ॥ ११ ॥

नारद उवाच ।  

शिव त्वं मोहसंयुक्तोऽहङ्कारेण धृतोऽसि वै ।  
विघ्नराजमनर्च्याऽसौ सत्ताहीनोऽसि भो प्रभो ॥ १२ ॥

विघ्नाः सत्तात्मकाः प्रोक्तास्तेषां स्वामी गजाननः ।  
ईशत्वं तेऽधुना नष्टं ढुण्ढेरनर्चनात् प्रभो ॥ १३ ॥

सत्तां स्वकीयदेहस्थां धृत्वा मोहपरायणाः ।  
गणेशं ये न जानन्ति सत्ताहीना भवन्ति ते ॥ १४ ॥

यस्य कटाक्षपातेन कृपया तृणमेककम् ।  
सृजते पाति हन्त्येव ब्रह्माण्डं लोकसङ्कुलम् ॥ १५ ॥

तस्य कृपाविहीनस्त्वमशक्तोऽसि सदाशिव ।  
संहर्तुं तृणकं चैव कुतो दैत्यं प्रजेष्यसि ॥ १६ ॥

अतस्तं शरणं गच्छ तेन सत्तासमन्वितः ।  
हनिष्यसि महादैत्यं त्रिपुरं त्रिविधे रतम् ॥ १७ ॥

मुद्गल उवाच ।  

एवमुक्त्वा महेशानं तं प्रणम्य महामुनिः ।  
नारदो गणपं गायन् ययौ स्वेच्छापरायणः ॥ १८ ॥

ततः शिवो हृदि स्मृत्वा गणेशं ब्रह्मनायकम् ।  
दण्डकारण्यदेशे स वनगस्तप आचरत् ॥ १९ ॥

शतवर्षे गते ते स आययौ गणनायकः ।  
मूषकोपरि संस्थो यो दशायुधधरः प्रभुः ॥ २० ॥

तं दृष्ट्वा सहसोत्थाय शङ्करः प्रणनाम ह ।  
पूज्य तुष्टाव हर्षेण गणेशं भक्तिसंयुतः ॥ २१ ॥

श्रीशिव उवाच ।  

गणेशाय परेशाय धूम्रवर्णाय ढुण्ढये ।  
शिवात्मजाय सर्वेषां मात्रे पित्रे नमो नमः ॥ २२ ॥

गणेशाय गुणानां ते स्रष्ट्रे पात्रे महात्मने ।  
संहर्त्रे देवदेवाय हेरम्बाय नमो नमः ॥ २३ ॥

अनन्तविभवायैवानन्तमायाप्रचालक ।  
अनन्तोदरगायैव विघ्नेशाय नमो नमः ॥ २४ ॥

ज्येष्ठराजाय ज्येष्ठाय ज्येष्ठानां ज्येष्ठरूपिणे ।  
सर्वपूज्याय ते सर्वादिपूज्याय नमो नमः ॥ २५ ॥

स्वानन्दपतये तुभ्यं मूषकध्वजधारिणे ।  
सिद्धिबुद्धिपते नाथेक्षुसागरपते नमः ॥ २६ ॥

[[२८]]

मनोवाणीविहीनाय मनोवाणीमयाय ते ।  
योगेशाय महाविष्णुसुताय ते नमो नमः ॥ २७ ॥

शेषपुत्राय त्रैलोक्यक्षेत्रस्थाय नमो नमः ।  
दण्डकारण्यदेवाय ब्रह्मेशाय नमो नमः ॥ २८ ॥

यत्र वेदादयो नाथ योगिनः शान्तिमाययुः ।  
तं पश्यामि गणाधीशं धन्योऽहं सर्वभावतः ॥ २९ ॥

नेत्राणि धन्यरूपाणि प्रभो त्वत् दर्शनेन मे ।  
मस्तकानि नमस्कारात् स्तवनान् मे मुखानि ते ॥ ३० ॥

हस्ताः पूजनतस्ते मे धन्याः सर्वं मदीयकम् ।  
धन्यं ते पादपद्मस्य दर्शनेन गजानन ॥ ३१ ॥

भक्तिं देहि त्वदीयां मे तयाऽहं गणनायक ।  
कृतकृत्यो भविष्यामि शान्तियोगपरायणः ॥ ३२ ॥

त्रिपुरस्य वधार्थाय सामर्थ्यं देहि शाश्वतम् ।  
महेश त्वं गणाधीश सार्थकं कुरु नित्यदा ॥ ३३ ॥

शिवस्य वचनं श्रुत्वा गुणेशस्तमथाब्रवीत् ।  
भक्तं देववरिष्ठं तु तपसा तोषितो भृशम् ॥ ३४ ॥

श्रीगणेश उवाच ।  

त्वयोक्तं सफलं सर्वं भविष्यति सदाशिव ।  
अन्यत् त्रिपुरनाशार्थं वदामि शृणु साम्प्रतम् ॥ ३५ ॥

त्रिविधा परमा माया देहभोगपरायणा ।  
आसुरी त्रिपुराख्या सा नानाविषयलम्पटा ॥ ३६ ॥

तस्या जयार्थमत्यन्तं तुरीयं गणपाकृति ।  
त्वयाऽऽश्रितं मदीयं च रूपं पुरुषवाचकम् ॥ ३७ ॥

पौरुषं बीजरूपं में गृहाण त्वं सदाशिव ।  
मायां त्रिगुणरूपां तु मयि क्षिप विचक्षण ॥ ३८ ॥

एवमुक्त्वा गुणेशस्तं ददौ मन्त्रं तु पौरुषम् ।  
मायां गृह्य तदीयां स निर्मोहमकरोच्छिवम् ॥ ३९ ॥

तत्र सोऽन्तर्हितः सद्यो गुणेशो ब्रह्मनायकः ।  
शिवो मन्त्रप्रभावेण जघान त्रिपुरासुरम् ॥ ४० ॥

सदा पौरुषभावेन संयुक्तः स बभूव ह ।  
मायां जित्वा विशेषेण स्वाधीनां तां चकार ह ॥ ४१ ॥

शृणुयाद्यो गणेशस्य स्तोत्रं शिवकृतं पठेत् ।  
निर्मोहः सर्वभावेषु भवेद्देवपरायणः ॥ ४२ ॥

पुत्रपौत्रसमायुक्तो धनधान्यसमन्वितः ।  
भुक्त्वा भोगाननेकांश्चान्ते स्वानन्दमवाप्नुयात् ॥ ४३ ॥

इदं गुणेशमाहात्म्यं कथितं लेशतो मया ।  
पठनाच्छ्रवणान् नृभ्यः सर्वसिद्धिप्रदायकम् ॥ ४४ ॥

धूम्रवर्णात्मकश्चायमवतारः प्रकीर्तितः ।  
पौरुषार्थप्रदः पूर्णो गणेशो भुक्तिमुक्तिदः ॥ ४५ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते गुणेशावतारवर्णनं नाम द्वादशोऽध्यायः ॥

[[१३]]

