+++
title = "३९ बल्लालेश्वरवर्णनम्"

+++
॥ श्रीगणेशाय नमः ॥

विभाण्डक उवाच ।  

बल्लालस्य गतिं नाथ वद लेभे स कां पराम् ।  
गाणपत्यो महाभागो दःखितो मुनिसत्तम ॥ १ ॥

जाजलिरुवाच ।  
बल्लालो गणनाथं स सस्मार वनसंस्थितः ।  
रक्तस्रावयुतश्चैको बद्धः पित्रा दुरात्मना ॥ २ ॥

विघ्नारिर्नाम देवेश कथं तेऽभूद्गजानन ।  
भक्तविघ्नकरो मे किं विपरीतोऽसि निश्चितम् ॥ ३ ॥

मद्भक्तिखण्डनार्थं मां यदा छलयसे परम् ।  
मया पुरा पदे नाथ देहोऽयं ते समर्पितः ॥ ४ ॥

पततु मे शरीरं तु न मुञ्चामि कदाचन ।  
त्वां गणेश दयासिन्धो भक्तोऽहं भावसंयुतः ॥ ५ ॥

यदि मे सुदृढा भक्तिस्तव पादे निरन्तरम् ।  
तदा कुष्ठयुतश्चान्धः पिता भवतु कुब्जकः ॥ ६ ॥

मूको बधिरतायुक्तो भवतु त्वत्प्रसादतः ।  
अहं बन्धनहीनश्च विघ्नेश ते नमो नमः ॥ ७ ॥

गजाननैकभक्तस्य बल्लालस्य मुखान्मुने ।  
वचनं निःसृतं यावत् स तावत् तादृशोऽभवत् ॥ ८ ॥

ततो गणेश्वरः प्रीतो ब्राह्मणस्य स्वरूपधृक् ।  
तमाययौ महाभक्तं भक्तवचनयन्त्रितः ॥ ९ ॥

बद्धं बल्लालभक्तं स ददर्श ब्राह्मणोत्तमः ।  
तत्क्षणाच्छिथिलान्येव बन्धनानि बभूविरे ॥ १० ॥

अङ्गानि क्षतहीनानि बभूवुर्मुनिसत्तम ।  
ततः स हर्षितो मेने गणेशं द्विजरूपिणम् ॥ ११ ॥

उत्थाय तं स बल्लालः प्रणनाम पुपूज ह ।  
पुनः प्रणम्य विघ्नेशं तुष्टाव करसम्पुटः ॥ १२ ॥

बल्लाल उवाच ।  

गणेशाय धाम्ने परेशाय तुभ्यं सदाऽऽनन्दरूपाय सर्वातिगाय ।  
अपारस्वरूपाय देवाधिदेव नमस्ते प्रभो भक्तसंरक्षकाय ॥ १३ ॥

हेरम्बाय नमस्तुभ्यं विघ्नेशाय परात्मने ।  
ब्रह्मेशाय महायोगदात्रे शान्तिमयाय ते ॥ १४ ॥

स्वानन्दवासिने तुभ्यं स्वानन्दे खेलकाय ते ।  
योगेशाय महोदाररूपधारिन्नमो नमः ॥ १५ ॥

सदा सन्मयकायायाव्यक्तशीर्ष्णे नमो नमः ।  
योगरूपेण सर्वत्र संस्थिताय नमो नमः ॥ १६ ॥

सिद्धिबुद्धिप्रदात्रे ते सिद्धिबुद्धिमयाय च ।  
सिद्धिबुद्धिपते तुभ्यं नमस्ते गजवक्रिणे ॥ १७ ॥

लम्बोदराय देवाय चतुर्बाहुधराय ते ।  
मूषकध्वजिने तुभ्यं पाशाङ्कुशप्रधारिणे ॥ १८ ॥

द्विजरूपधरायैव भक्तवत्सलभावतः ।  
रक्षितुं भक्तवाक्यं तु समागताय ते नमः ॥ १९ ॥

त्वं माता त्वं पिता नाथस्त्वं सुहृत् कुलदैवतम् ।  
द्रव्यं विद्यादिकं मे त्वं सर्वं ते वै नमो नमः ॥ २० ॥

देहेन वाचा मनसा कृतान् मे सांसर्गिकान् जागृतिस्वप्नजातान् ।  
संसुप्तितो यान् सकलापराधान् क्षमस्व हेरम्ब दयानिधे त्वम् ॥ २१ ॥

एवमुक्त्वा ननर्ताऽसौ बल्लालो भक्तियन्त्रितः ।  
साश्रुनेत्रः सरोमाञ्चो ब्राह्मणाग्रे महामुने ॥ २२ ॥

तमुवाच गणाधीशस्त्यक्त्वा ब्राह्मणरूपकम् ।  
गजाननस्वरूपेण संयुक्तो भक्तमुत्तमम् ॥ २३ ॥

श्रीगणेश उवाच ।  

वरान् ब्रूहि महायोगिन् यांस्ते चित्तगतान् परान् ।  
दास्यामि भक्तितुष्टोऽहं नियमेन महामते ॥ २४ ॥

त्वया कृतमिदं स्तोत्रं सर्वसिद्धिप्रदायकम् ।  
भविष्यति नरायैव पठते शृण्वते सदा ॥ २५ ॥

[[९३]]

यं यमिच्छति तं तं तु दास्याम्यनेन संस्तुतः ।  
अन्ते सायुज्यदं मे वै भावि स्तोत्रं विशेषतः ॥ २६ ॥

बल्लाल उवाच ।  

तव भक्तिं स्थिरां देहि सङ्गं मे भावितात्मनाम् ।  
त्वयि विमुखभावानामनादरं गजानन ॥ २७ ॥

नान्यं किञ्चिद् वरं याचे दासोऽहं ते विनायक ।  
त्वदेकविलयं नित्यं मां कुरुष्व विशेषतः ॥ २८ ॥

तथेति तमथोवाच गणेशो भक्तवत्सलः ।  
त्वन्नामपूर्वकं नाम भविष्यत्यत्र मे परम् ॥ २९ ॥

अत्रैवाहं सदा सर्वान् बल्लालेशो गणेश्वरः ।  
स्थास्यामि भक्तिसंयुक्ता पालयिष्यामि योगिनः ॥ ३० ॥

एवमुक्त्वाऽन्तर्दधेऽसौ गणेशो ब्रह्मनायकः ।  
तत्र देवालयं चित्रं बभूव तत्क्षणान् मुने ॥ ३१ ॥

बल्लालेशयुतं रम्यं दृष्ट्वा बल्लालवैश्यकः ।  
विस्मितस्तं प्रणम्याऽऽदौ पूजार्थं सन्दधे मनः ॥ ३२ ॥

तत्र पूजोपचाराश्च पतिता वै समन्ततः ।  
बल्लालस्य ततस्तं तैः पूजयामास वैश्यजः ॥ ३३ ॥

नियमं नित्यजं पूर्णं कृत्वा ध्यानपरोऽभवत् ।  
तत उत्थाय हर्षेण ननाम गणनायकम् ॥ ३४ ॥

दिव्यज्ञानयुतः सद्यो बभूव परमाद्भुतः ।  
स्वपरभ्रान्तिहीनः स बल्लालो गणपप्रियः ॥ ३५ ॥

ततो माता समायाता लोकैस्तं सा ददर्श ह ।  
विस्मिता निर्व्रणं दृष्ट्वा मुक्तं देवालये स्थितम् ॥ ३६ ॥

वृत्तान्तं तन्मुखाच्छ्रुत्वा स तां पुनरुवाच ह ।  
गणेशद्वेषिणं तातं न पश्यामि कदाचन ॥ ३७ ॥

नाना जन्मसु मे माता पिता नानाविधोऽभवत् ।  
तेषु केषां धराम्येवाभिमानं तारणात्मकम् ॥ ३८ ॥

गच्छ त्वं स्वगृहं नाहं पुत्रो दुष्टस्य निश्चितम् ।  
येन देवालयं भग्नं स देवं भक्तिखण्डने ॥ ३९ ॥

श्रुत्वा सा शोकसंयुक्ता स्वस्थानं तत आययौ ।  
बल्लालस्तत्र विघ्नेशमभजत् हर्षसंयुतः ॥ ४० ॥

तत्राकस्मात् समायातं ज्योतीरूपं विमानकम् ।  
तेन बल्लालवैश्यस्तु जगाम गणनायकम् ॥ ४१ ॥

विभाण्ड उवाच ।  

कर्मणा यन्त्रिता लोकाः शुभाशुभपरायणाः ।  
शुभाशुभे प्रकुर्वन्ति कर्मणा प्रेरिता पुनः ॥ ४२ ॥

तत्र योगी स बल्लालः स्वपरभ्रमवर्जितः ।  
कथं कल्याणवैश्यं तं द्वेषिणं प्रददर्श ह ॥ ४३ ॥

जाजलिरुवाच ।  
योगिषु गणनाथस्य भक्ताः श्रेष्ठा मता बुधैः ।  
तेषु बल्लालवैश्योऽयं भक्तराजोऽभवत्परः ॥ ४४ ॥

गणेशभजने सक्ताः पूज्या मान्या निरन्तरम् ।  
भक्तैस्तद्विपरीतास्ते त्याज्या वैरिसमानकाः ॥ ४५ ॥

अतो बल्लालवैश्यस्तु पितरं पूज्यमञ्जसा ।  
गणेशार्थं गणेशस्य निन्दकं समभर्त्सयत् ॥ ४६ ॥

विभाण्डक उवाच ।  

कुले यस्य महायोगिन् गाणपत्यो भवेत् कदा ।  
तस्य वंशभुवः कोटिकुलस्योद्धारकारकः ॥ ४७ ॥

अयं कल्याणवैश्यस्य पुत्रः स्वानन्दगोऽभवत् ।  
तदपि तस्य जनको माता भूमौ स्थितौ कथम् ॥ ४८ ॥

अन्ते तयोर्गतिश्चात्र कीदृशी सम्बभूव ह ।  
कथां श्रुत्वा महाचित्रामाश्चर्यं मे हृदि स्थितम् ॥ ४९ ॥

जाजलिरुवाच ।  
गाणपत्यः कुले जातः कुलोद्धारार्थमादरात् ।  
यत्नं करोति चेद्विप्र तदा तस्य गतिर्भवेत् ॥ ५० ॥

[[९४]]

अथवा गणनाथं स तदा गच्छेन् महामुने ।  
उद्धारं कुलजानां वै भवेत् सद्यो न संशयः ॥ ५१ ॥

बल्लालशापरक्षार्थं गणेशस्तस्य भावगः ।  
अन्यजन्मनि चोद्धारं चकार स तयोः पुनः ॥ ५२ ॥

इदं बल्लालमाहात्म्यं कथितं ते समासतः ।  
सर्वसिद्धिप्रदं पूर्णं शृण्वते पठते भवेत् ॥ ५३ ॥

न बले सदृशो येषां बल्लालास्ते प्रकीर्तिताः ।  
तेषां स्वामी गणाधीशो बल्लालेश इति स्मृतः ॥ ५४ ॥

त्वमपि व्रतमुख्यं तत् कुरुष्व भक्तिसंयुतः ।  
चातुर्मास्यभवं चित्रं बल्लालेशपरायणः ॥ ५५ ॥

तेन योगयुतः पूर्णः प्रसादेन भविष्यसि ।  
बल्लालेशस्य विप्रेश नात्र कार्या विचारणा ॥ ५६ ॥

बल्लालेश्वरमाहात्म्यं यः शृणोति नरोत्तमः ।  
पठति स महाभोगान् भुक्त्वा ब्रह्ममयो भवेत् ॥ ५७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते चातुर्मास्यमाहात्म्ये बल्लालेश्वरवर्णनं नामैकोनचत्वारिंशोऽध्यायः ॥
