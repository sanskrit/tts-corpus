+++
title = "३५ मलमासमाहात्म्यवर्णनम्"

+++
॥ श्रीगणेशाय नमः ॥

सूत उवाच ।  

धौम्यो जजाप मन्त्रं तं ध्यात्वा हृदि गजाननम् ।  
क्रमेण योगभूमिस्थः शमदमपरोऽभवत् ॥ १ ॥

ततः समागतं वीक्ष्य मलमासं विशेषतः ।  
अज्ञानमलनाशार्थं चकार तद्भवं व्रतम् ॥ २ ॥

उषः स्नात्वा विधानेन गाणेशे पञ्चके रतः ।  
सदा गणपतिं धौम्यः सस्मार शुद्धचेतसा ॥ ३ ॥

आगतं गणराजं तं ततो भक्तो मुनीश्वर ।  
अमायां स समालोक्य हर्षितोऽभून् महामुनिः ॥ ४ ॥

उत्थाय तं प्रणम्याऽऽदौ पुपूज भक्तिसंयुतः ।  
पुनः प्रणम्य विघ्नेशं तुष्टाव कृतसम्पुटः ॥ ५ ॥

धौम्य उवाच ।  

नमाम्यहं गणेशानं सर्वसिद्धिप्रदायिनम् ।  
भक्तानां भवयुक्तानामन्येषां विपरीतगम् ॥ ६ ॥

धन्योऽहं सर्वभावेष्वधुना दृष्ट्वा गजाननम् ।  
किं स्तौमि त्वां महाभाग योगेशं योगरूपिणम् ॥ ७ ॥

तव दर्शनमात्रेण ज्ञानयुक्तो वदाम्यहम् ।  
स्तोत्रं ते प्रीतिदं पूर्णं शृणु सर्वज्ञसत्तम ॥ ८ ॥

गणेशाय नमस्तुभ्यं योगशान्तिप्रदायिने ।  
शान्तीनां शान्तिरूपाय हेरम्बाय नमो नमः ॥ ९ ॥

अनामयाय ज्येष्ठाय ज्येष्ठपदप्रदायिने ।  
ज्येष्ठानां ज्येष्ठरूपाय विघ्नेशाय नमो नमः ॥ १० ॥

नामरूपात्मकेष्वेव शक्तिरूपाय ते नमः ।  
आत्मसु रवये तुभ्यं समेषु विष्णवे नमः ॥ ११ ॥

अव्यक्तेषु महेशाय संयोगेषु निजात्मने ।  
निवृत्तिषु ह्ययोगाय कलांशेन नमो नमः ॥ १२ ॥

योगेषु शान्तिरूपाय ब्रह्मणस्पतये नमः ।  
आदिमध्यान्तभेदैस्तु खेलकाय नमो नमः ॥ १३ ॥

नानामायाप्रचालाय सिद्धिबुद्धिपते नमः ।  
स्वानन्दवासिने तुभ्यं भक्तरक्षणतत्पर ॥ १४ ॥

किं स्तौमि त्वां गणाधीश वेदा योगिन एव च ।  
न समर्था अतो नाथ प्रणमामि गजाननम् ॥ १५ ॥

एवमुक्त्वा गणाधीशं पपाताऽसौ धरातले ।  
दण्डवद्गणनाथस्य पादौ गृह्य महामुनिः ॥ १६ ॥

तमुत्थाप्य स्वयं प्राह गणेशो ब्रह्मणां पतिः ।  
वरान् वरय धौम्य त्वं दास्यामि स्तोत्रतोषितः ॥ १७ ॥

स्तोत्रं त्वया कृतं मे यत् पठते शृण्वते सदा ।  
सर्वसिद्धिप्रदं चास्तु नानाभावार्थदायकम् ॥ १८ ॥

योगशान्तिप्रदं पूर्णं मयि भक्तिविवर्धनम् ।  
यं यमिच्छति तं तं वै दास्यामि स्तोत्रतोषितः ॥ १९ ॥

सूत उवाच ।  

गणेशवचनं श्रुत्वा धौम्यो हर्षसमायुतः ।  
तं जगाद गणाधीशं भक्तेशं भक्तवत्सलम् ॥ २० ॥

धौम्य उवाच ।  

प्रसन्नोऽसि यदा नाथ तदा ते भक्तिमुत्तमाम् ।  
देहि मे योगशान्तिं तु यत्र त्वं मोदसे सदा ॥ २१ ॥

तथेति गणनाथस्तमुक्त्वा चान्तर्हितोऽभवत् ।  
धौम्यः खिन्न इवात्यन्तं तत्रैव संस्थितोऽभवत् ॥ २२ ॥

तत्र संस्थापयामास ब्राह्मणैर्मन्त्रकोविदैः ।  
गणेशं तं सदा ध्यात्वा पूज्य भक्तिं चकार ह ॥ २३ ॥

शौनक उवाच ।  

अकर्मकारिणः प्रोक्ता सात्त्विकाः शास्त्रसम्मतम् ।  
कर्मकर्तार एवं तु राजसाः परिकीर्तिताः ॥ २४ ॥

विकर्मकारिणः सर्वे तामसाः सूत निश्चितम् ।  
त्रिधा भेदयुताः सर्वे भवन्ति भुवि मानवाः ॥ २५ ॥

[[८१]]

ब्रह्मार्पणतया मुक्तिं गच्छन्ति द्विज सात्त्विकाः ।  
सकामाद्राजसा जन्ममृत्युयुक्ता भ्रमन्ति ते ॥ २६ ॥

तामसा नरकेष्वेव शिश्नोदरपराः किल ।  
गच्छन्ति त्रिगुणे भावे संस्था जनास्त्रिधा गतिम् ॥ २७ ॥

तत्र तामसभावाख्यः शङ्करः परिकीर्तितः ।  
तं भजन्ति महाभागाश्चतुर्वर्गफलार्थिनः ॥ २८ ॥

तामसस्य तु ये भक्ता नारकाः सम्मताः पुरा ।  
शिवभक्ताः कथं सर्वे भवन्ति ब्रह्मभूतकाः ॥ २९ ॥

सूत उवाच ।  

सम्यक् पृष्टं त्वया विप्र सर्वेषामुपकारकम् ।  
कथयामि यथा व्यासाच्छ्रुतं सर्वज्ञसत्तमात् ॥ ३० ॥

तम अज्ञानरूपं यत् सौषुप्तं शास्त्रसम्मतम् ।  
अज्ञानात् द्विविधं सर्वं समुत्पन्नं विचारय ॥ ३१ ॥

सात्त्विकमान्तरं स्वाप्नं जागृद्बाह्यं तु राजसम् ।  
तयोर्मूलस्वरूपत्वात्तामसः शङ्करः स्मृतः ॥ ३२ ॥

तत्राधिकारकं वक्ष्ये त्रिगुणरूपधारिणाम् ।  
क्षणे क्षणे रजः संस्था ह्यवस्था विविधात्मिकाः ॥ ३३ ॥

सृजति सात्त्विकस्तद्वदवस्थाः पालको मतः ।  
तामसस्ताः समाहृत्य लीनाः करोति सर्वदा ॥ ३४ ॥

अतः सर्वमिदं विप्र त्रिभिर्व्याप्तं समन्ततः ।  
गर्भाधानादिप्रारभ्य मरणान्तं सुशोभते ॥ ३५ ॥

कर्माकर्मविकर्माणि त्रिगुणैः संयुतानि च ।  
कर्मयोगस्य विप्रेश गुणा इमे प्रकीर्तिताः ॥ ३६ ॥

न तत्र शम्भुमुख्यास्ते सुरा ग्राह्या बुधैः कदा ।  
अतः शङ्करभक्ताश्च लभन्ते सर्वमञ्जसा ॥ ३७ ॥

अधुना शृणु माहात्म्यं मलमासभवं परम् ।  
वैश्यः कश्चिच्छमो नाम बभूवे मालवे मुने ॥ ३८ ॥

स श्रुत्वा मलमासस्य माहात्म्यं मलनाशनम् ।  
गणेशभक्तिसंयुक्तश्चकार व्रतमुत्तमम् ॥ ३९ ॥

मलमासं समासाद्य स्नात्वा प्रातर्गणाधिपम् ।  
सस्मार स्मरणेनैव ततः कार्यपरोऽभवत् ॥ ४० ॥

एकदा मार्गसंस्थं च वैश्यं निद्रायुतं निशि ।  
तत्र तं भक्षितुं प्रेता दश याता महाबलाः ॥ ४१ ॥

तस्मिन् काले शमो दैवादभूज्जागृन् महामुने ।  
ददर्श तान् महाप्रेतान् सस्मार गणनायकम् ॥ ४२ ॥

जगाद स्वान्तरे सोऽपि गणेश करुणानिधे ।  
रक्ष मां प्रेत?पेभ्यस्त्वं त्वत्पादे भक्तिसंयुतम् ॥ ४३ ॥

मलमासस्य देवेश दिवसाः सप्त एव च ।  
उर्वरिता व्रतं मेऽत्र भग्नं नोचेद्भविष्यति ॥ ४४ ॥

समाप्ते मलमासे मां मारयस्व गजानन ।  
नाधुना व्रतसंस्थं तु रक्ष रक्ष दयानिधे ॥ ४५ ॥

मलमासव्रते संस्थं दृष्ट्वा प्रेता भयातुराः ।  
जातिस्मरा बभूवुस्ते रुरुदुस्तं प्रणम्य वै ॥ ४६ ॥

ततः स विस्मितो भूत्वा तान् पप्रच्छ महाबलान् ।  
किमर्थं दुःखसंयुक्ता भवन्तो मां ब्रुवन्तु च ॥ ४७ ॥

प्रेता ऊचुः ।  
पूर्वजन्मनि भो वैश्य वयं ब्राह्मणसम्भवाः ।  
अनाचाररताः सर्वे मृता यमगृहे गताः ॥ ४८ ॥

तत्र नानाविधां पूर्णां यातनां दुःखदां पराम् ।  
भुक्त्वा प्रेताः कृतास्तेन यमेन साधुसत्तम ॥ ४९ ॥

अत्र शीतोष्णकाद्येषु नाना द्वन्द्वेषु सर्वदा ।  
पतिता दुःखसंयुक्ता भ्रमामो यत्र तत्र ह ॥ ५० ॥

[[८२]]

अधुना दैवयोगेन भक्षितुं त्वां समागताः ।  
त्वद्दर्शनजपुण्येन जातिस्मरा भवामहे ॥ ५१ ॥

मलमासव्रतस्थस्त्वं तारयास्मान् दयानिधे ।  
गणेशस्मृतिसंयुक्तः स्नानं करोषि नित्यदा ॥ ५२ ॥

एकस्नानभवं पुण्यं देहि वैश्य वयं तदा ।  
अस्मभ्यं तेन निःपापा गमिष्यामोऽपुनर्भवम् ॥ ५३ ॥

प्रेतानां वचनं श्रुत्वा हर्षयुक्तः शमोऽब्रवीत् ।  
प्रेतान् दुःखयुतान् वीक्ष्य दयायुक्तः स्वभावतः ॥ ५४ ॥

शम उवाच ।  

किं मया क्रियते प्रेता मलमासभवं व्रतम् ।  
स्नानमात्रं कृतं नित्यं गणेशस्मृतिसंयुतम् ॥ ५५ ॥

गणेशस्मरणस्यैव महिमा केन गण्यते ।  
पुराणेषु श्रुतं तस्मात् वचः शृणुत मे हितम् ॥ ५६ ॥

एकनामस्मृतेः पुण्यं ददामि स्नानसम्भवम् ।  
तेन बन्धनहीनाश्च भविष्यथ न संशयः ॥ ५७ ॥

एवमुक्त्वा ददौ तेभ्य एकस्नानभवं फलम् ।  
मलमासे गणेशस्य स्मृतियुक्तं महामुने ॥ ५८ ॥

ततस्तत्र समायाता गाणेशा यानसंयुताः ।  
प्रेतान् गृह्य ययुः सर्वे स्वानन्दं गणपे रताः ॥ ५९ ॥

तत्र लम्बोदरं दृष्ट्वा ब्रह्मभूता बभूविरे ।  
प्रेताः पश्य महाश्चर्यं शौनक मलमासगम् ॥ ६० ॥

एवं नाना जना विप्र सिद्धिं प्राप्ता विशेषतः ।  
ढौण्ढे मासे कति ब्रूयां सङ्ख्यातुं न क्षमो ह्यहम् ॥ ६१ ॥

सङ्क्षेपेण मया तुभ्यं कथितं चरितं शुभम् ।  
मलमासभवं चित्रं श्रवणात् सर्वदायकम् ॥ ६२ ॥

यः पठेच्छ्रावयेद्वाऽपि शृणुयात् स लभेत् परम् ।  
इह भुक्त्वाऽखिलान् भोगान् स्वजनैः परिवारितः ॥ ६३ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते मलमासमाहात्म्यवर्णनं नाम पञ्चत्रिंशोऽध्यायः ॥
