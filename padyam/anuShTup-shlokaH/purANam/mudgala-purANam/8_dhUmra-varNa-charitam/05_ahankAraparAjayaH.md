+++
title = "०५ अहङ्कारपराजयः"

+++
॥ श्रीगणेशाय नमः ॥

श्रीशिव उवाच ।  

ततो देवेन्द्रमुख्याश्च देवा मुनिसमन्विताः ।  
हर्षयुक्ता विशेषेण मेनिरे चासुरं हतम् ॥ १ ॥

कालभावं प्रतीक्षन्तः स्थितास्तत्त्रैव विघ्नपम् ।  
अभजंस्ते मुदा युक्ता गाणपत्यप्रियात्मकाः ॥ २ ॥

धूम्रवर्णः स्वयं साक्षाद्रात्रौ स्वप्ने द्विजोत्तमाः ।  
जगाम दैत्यनाथस्य भयदः सर्वभावतः ॥ ३ ॥

स शोकसंयुतः प्राप्तः समुत्थाय महासुरान् ।  
समानाय्य स्वयं स्वप्नं कथयामास विस्तरात् ॥ ४ ॥

अहमुवाच ।  
शङ्खमुख्याः शृणुत यत् स्वप्ने दृष्टं भयङ्करम् ।  
धूम्रवर्णो गणेशानः क्रोधयुक्तो बभूव ह ॥ ५ ॥

तस्य क्रोधसमुत्पन्नोऽग्निः सर्वं नगरं च मे ।  
दाहयामास शस्त्राण्यस्त्राणि कुण्ठानि चाऽभवन् ॥ ६ ॥

पराक्रमविहीनोऽहं कृतस्तेन महात्मना ।  
देवाः स्वस्थानगाः सर्वे कृता मुनिगणैः सह ॥ ७ ॥

अतः स्वल्पेन कालेन भविष्यत्यशुभं ध्रुवम् ।  
तदर्थं यत्नसंयुक्ता भवध्वं दैत्यनायकाः ॥ ८ ॥

अभिमानवचः श्रुत्वा तं पुनर्दैत्यनायकाः ।  
जगुः खेदसमायुक्ता वचनं हितकारकम् ॥ ९ ॥

दैत्येन्द्रा ऊचुः ।  
मा कुरुष्व वृथा चिन्तामशुभं ते कथं भवेत् ।  
वरदानप्रभावेण निर्भयोऽस्यसुरेश्वर ॥ १० ॥

स्वप्नः सदा जनानां तु भवत्यत्र न संशयः ।  
जागृतौ नश्वरः सोऽपि तत्र किं दुःखदं भवेत् ॥ ११ ॥

स्वप्ने धनादिकं लब्ध्वा मरणादिकमेव वा ।  
जागर्ति चेत् स्वयं जन्तुर्न किञ्चित् पश्यतीत्यहो ॥ १२ ॥

एवं हास्यादिकं कृत्वा समाश्वास्यासुरोत्तमम् ।  
असुराः स्वगृहं गत्वा शौचादिकं प्रचक्रिरे ॥ १३ ॥

अथ शृणुत विप्रेन्द्राश्चरितं विघ्नपस्य च ।  
अकस्मात् धूम्रवर्णः स ययौ तत्र महाबलः ॥ १४ ॥

पञ्चयोजनदूरे स नगराद्दैत्यपस्य च ।  
संस्थितस्तत्र विप्रेन्द्रो नारदः सहसाऽऽगतः ॥ १५ ॥

दृष्ट्वा गणेश्वरं देवं तमागत्य प्रणम्य सः ।  
गानं चकार हर्षेण भक्त्या साश्रुप्रलोचनः ॥ १६ ॥

तमुवाच गणाधीशो गच्छ त्वं दैत्यमन्दिरम् ।  
अहङ्कारं वदस्वर्षे वाक्यं सामकरं महत् ॥ १७ ॥

देवाः स्वस्थानगाः सन्तु जनाः स्वाचारसंयुताः ।  
नागाः स्वराज्यकर्तारो भवन्तु मत्प्रसादतः ॥ १८ ॥

राज्यं कुरु महादैत्यैर्नगरस्थो महासुर ।  
नोचेद्युद्धेन जेष्यामि करिष्यामि जगद्धितम् ॥ १९ ॥

तथेति गणनाथं स जगाद नारदो मुनिः ।  
अहङ्कारासुरं गत्वा कथयामास तद्वचः ॥ २० ॥

स श्रुत्वा क्रोधसंयुक्तो बभूवे तं जगाद ह ।  
गच्छ विघ्नेश्वरं विप्र वद मे वचनं महत् ॥ २१ ॥

सदेवं धूम्रवर्णं च हनिष्यामि न संशयः ।  
तदाज्ञावशगो नाहं भविष्यामि कदाचन ॥ २२ ॥

एवमूचे ततो विप्रं नारदं दैत्यनायकः ।  
नारदो गणनाथं च ययौ जगाद तद्वचः ॥ २३ ॥

नारदस्य वचः श्रुत्वा क्रोधयुक्तो गजाननः ।  
अहं हन्तुं मनश्चक्रे शस्त्रं दधार विघ्नपः ॥ २४ ॥

[[११]]

अथ नारदविप्रर्षिस्तं प्रणम्य ययौ सुरान् ।  
जगाद सकलं तेभ्यो वृत्तान्तं हर्षसंयुतः ॥ २५ ॥

देवास्तं नम्य सर्वे ते धूम्रवर्णं समाययुः ।  
मुनिभिः शस्त्रसंयुक्ताः स्तुत्वा तं ते जगुर्वचः ॥ २६ ॥

आज्ञां कुरु महाभाग धूम्रवर्ण नमोऽस्तु ते ।  
दैत्यैर्योद्धुं च देवेशांस्त्वद्दासांस्ते वशे स्थितान् ॥ २७ ॥

तेषां वचनमाकर्ण्य धूम्रवर्णः प्रतापवान् ।  
उवाच तान् स्वभक्तांश्च भक्तेशो भक्तवत्सलः ॥ २८ ॥

धूम्रवर्ण उवाच ।  

तिष्ठध्वं देवदेवेशाः पश्यध्वं कौतुकं महत् ।  
हनिष्यामि महादैत्यं मच्छानसपराङ्मुखम् ॥ २९ ॥

एवमुक्त्वा गणाधीशो मुमोच पाशमुल्बणम् ।  
स्वशस्त्रं तत् समागत्यानन्तरूपं बभूव ह ॥ ३० ॥

यत्र तत्रासुरान् धृत्वा क्षणात् कण्ठे पपात तत् ।  
मृता दैत्याः पुरप्रान्तसंस्थाः पाशबलार्दिताः ॥ ३१ ॥

हाहाकारश्च सर्वत्र बभूव नगरे तदा ।  
दैत्या गत्वा महादैत्यं कथयामासुरुल्बणम् ॥ ३२ ॥

किं स्थितोऽसि महाराज मृता दैत्याः समन्ततः ।  
पाशैः सर्वत्र संस्थैश्च धूम्रवर्णस्य मानद ॥ ३३ ॥

तेषां वचनमाकर्ण्य दुःखयुक्तो महासुरः ।  
जगाद सचिवादींश्च वचनं भयसङ्कुलः ॥ ३४ ॥

अहमुवाच ।  
अहो कालमुखा दैत्याः स्वप्नं सत्यं बभूव ह ।  
किं भविष्यति दैत्येशा विपरीतं तु दृश्यते ॥ ३५ ॥

इति तस्य वचः श्रुत्वा पुत्रौ तातं महात्मनः ।  
ऊचतुस्तं भयोद्विग्नं गर्वश्रेष्ठौ महासुरौ ॥ ३६ ॥

गर्वश्रेष्ठावूचतुः ।  
किं शोचसि महाभाग भयं ते न भविष्यति ।  
मायायुक्तो धूम्रवर्णः किं करिष्यति तेऽप्रियम् ॥ ३७ ॥

देहधारी समायातो देवपक्षपरायणः ।  
हनिष्यावो न सन्देहः सदेवं पश्य पौरुषम् ॥ ३८ ॥

एवमुक्त्वा महादैत्यं गर्वो गर्वसमन्वितः ।  
श्रेष्ठः प्रणम्य दैत्येन्द्रं ततो युद्धाय जग्मतुः ॥ ३९ ॥

प्रधानाद्यैः समायुक्तौ शस्त्रवृष्टिं प्रचक्रतुः ।  
पाशस्य तेजसा तत्र दग्धास्ते तु समन्ततः ॥ ४० ॥

ततो भययुताः सर्वे प्रधानाश्च बभूविरे ।  
पाशतेजःप्रदग्धास्ते प्रपेलुः सर्वतोदिशम् ॥ ४१ ॥

ततोऽतिक्रोधसंयुक्तौ स्वङ्गं गृह्य महासुरौ ।  
पाशान् विच्छेत्तुमायातौ महाबलपराक्रमौ ॥ ४२ ॥

तेजसा दग्धदेहौ तौ तथाऽपि खड्गधारया ।  
पाशं गृह्य ?चकर्तुं तौ समुद्युक्तौ बभूवतुः ॥ ४३ ॥

ततः पाशेन सम्बद्धौ रुद्धश्वासौ महासुरौ ।  
गतप्राणौ च सङ्ग्रामे बभूवतुर्महर्षयः ॥ ४४ ॥

ततो हाहारवं कृत्वा दैत्याः सर्वे भयातुराः ।  
प्रपेलुर्दशदिग्देशे गतमानाः सुविह्वलाः ॥ ४५ ॥

ततः केचित् समागम्याहङ्कारं ते वचः परम् ।  
जगुः क्रूरं मृतौ पुत्रौ तव दैत्यपते मृधे ॥ ४६ ॥

तेषां वचनमाकर्ण्य मूर्च्छितः सहसाऽसुरः ।  
सावधानः कृतः सर्वैः शुशोच भयसङ्कुलः ॥ ४७ ॥

धृत्वा धैर्यं ततः सोऽपि युद्धार्थं सङ्गतोऽभवत् ।  
मुमोचास्त्राणि सर्वाणि छेत्तुं पाशं महोज्ज्वलम् ॥ ४८ ॥

[[१२]]

पाशस्य तेजसा तानि दग्धानि च समन्ततः ।  
ततोऽतिभयसंयुक्तो विचारमकरोद् हृदि ॥ ४९ ॥

अमोघास्त्रमयं मे तु वरं निष्फलतायुतम् ।  
चकार पाशश्चात्यन्तं चित्रं किं वा भविष्यति ॥ ५० ॥

पलायनपरः सर्वैः स्वगृहं दैत्यनायकः ।  
आगत्य स्वगुरुं तत्र समानाय्याब्रवीद्वचः ॥ ५१ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते अहङ्कारपराजयो नाम पञ्चमोऽध्यायः ॥
