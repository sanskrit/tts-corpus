+++
title = "१७ युगवरप्रदानम्"

+++
॥ श्रीगणेशाय नमः ॥

शौनक उवाच ।  

सूत सूत महाभाग कथां पापापहारिणीम् ।  
वदसे योगदां पूर्णां श्रुत्वा तृष्टा वयं द्विज ॥ १ ॥

पुराणेषु युगानां तु श्रुत्वा चिह्नानि विस्मिताः ।  
महासंशयसंयुक्ता वयं जाता विशेषतः ॥ २ ॥

कृते स्त्रीणां च स्वातन्त्र्यं त्रेतायां ब्रह्मणा कृतम् ।  
द्वापरे संस्कृतं श्वेतकेतुनैकपतिश्रितम् ॥ ३ ॥

गौतमेन कथं शप्ता कृतेऽहल्या महासती ।  
इत्यादिबहवोऽस्माभिर्मार्गा दृष्टाः कृते युगे ॥ ४ ॥

अन्यत् कृतयुगे प्रोक्तं वर्णाश्रमो न विद्यते ।  
एकवर्णाऽऽश्रमस्थास्ते भवन् सङ्कीर्तिता जनाः ॥ ५ ॥

त्रेतायां क्षात्रधर्मं तु चकार प्रपितामहः ।  
ततोऽभवन्नरा वर्णाश्रमस्थास्ते प्रकीर्तितम् ॥ ६ ॥

सौरचान्द्रभवौ विप्र द्वापरान्ते स्थितौ नृपौ ।  
पुनः कृतयुगे प्राप्ते राज्यं तौ च करिष्यतः ॥ ७ ॥

वर्णाश्रमविभागेन वर्तयिष्यन्ति मानवाः ।  
किमिदं कौतुकं तत्र विरुद्धवाचकं परम् ॥ ८ ॥

युगधर्मेण नष्टास्ताः कलौ पापमये क्रियाः ।  
वर्णाश्रमविभागस्थास्तत्र सिद्धिः कुतोऽभवत् ॥ ९ ॥

कलौ चतुर्गुणेनैव कर्मणा सिद्धिमाप्नुयात् ।  
नरः सर्वत्र सम्प्रोक्तं कथं तच्च भविष्यति ॥ १० ॥

अतो युगभवं सर्वं कथयस्व विशेषतः ।  
यथातथ्यं महाभाग सुलभं सुगमार्थकम् ॥ ११ ॥

सूत उवाच ।  

युगा नानाविधाः प्रोक्ता मुनिभिस्तत्त्वदर्शिभिः ।  
तदर्थज्ञो न मुह्येत मतभेदप्रमाणतः ॥ १२ ॥

तुरीयदेहगं केचित् कृतं वदन्ति निश्चितम् ।  
त्रेता सुषुप्तिगा स्वाप्नं द्वापारं जागृतं कलिम् ॥ १३ ॥

तत्रात्मा गुणपः प्रोक्तो सर्वत्रैको महर्षयः ।  
माया सुषुप्तिरूपा सा नानाकारा प्रकीर्तिता ॥ १४ ॥

तस्यां नानाविधायां न व्यभिचारो भविष्यति ।  
यत्र तत्र स्थितं स्वस्य पतिं पश्यति सा शुभा ॥ १५ ॥

सूक्ष्मं स्थूलं विभिन्नं यत्तया सृष्टं विभागतः ।  
तयोर्गुणेशजं रूपं तदाकारं विभाति च ॥ १६ ॥

भिन्नभावात् समुत्पन्ने जागृत्स्वप्ने न संशयः ।  
तयोः पतिकलत्रादि व्यभिचारयुतं भवेत् ॥ १७ ॥

तत्र संस्थापिता तेन मर्यादा श्वेतकेतुना ।  
श्वेतं स्वप्नं ध्वजो यस्य श्वेतकेतुः स वै स्मृतः ॥ १८ ॥

अनेन युगमानेन ज्ञातव्यं तद्विचक्षणैः ।  
नेमे युगा महाविप्राः कथिता मुनिभिः पुरा ॥ १९ ॥

ध्यानं कृतयुगं केचित् यज्ञं त्रेतां वदन्ति च ।  
आचारं द्वापरं देहविषयं कलिमेव च ॥ २० ॥

तत्र ध्याने महाभागा एकवर्णाश्रमो भवेत् ।  
ज्ञानं तदेव ज्ञातव्यमेकरूपधरं सदा ॥ २१ ॥

यज्ञः कर्ममयः प्रोक्तस्तत्र वर्णाश्रमो भवेत् ।  
अतो वर्णाश्रमाचारस्त्रेतायां परिकीर्तितः ॥ २२ ॥

एवं नाना विचारेण मुनिभिः कथितं पुरा ।  
न तत्र संशयः कार्यो जनैस्तदर्थयुक्तिभिः ॥ २३ ॥

अधुना युगमाहात्म्यं कथयामि समासतः ।  
कलौ सिद्धिकरं चैव कर्म येन प्रजायते ॥ २४ ॥

आदौ ब्रह्माऽसृजत् कालं धर्माधर्मव्यवस्थया ।  
स चतुर्धाऽभवत्तत्र युगरूपः पुरातनः ॥ २५ ॥

कृतं त्रेता द्वापरश्च कलिश्चेति महर्षयः ।  
तेभ्यः सिद्धिप्रदानार्थं ददौ मन्त्रान् प्रजापतिः ॥ २६ ॥

[[४०]]

तं प्रणम्य ययुः सर्वे तपसे वनमुत्तमम् ।  
गणेशं चेतसि ध्यात्वा जेपुर्मन्त्रं युगानि च ॥ २७ ॥

निराहारप्रभावेण परितुष्टो गजाननः ।  
भक्त्या तेषां ययौ वर्षसहस्रे वरदः पुरः ॥ २८ ॥

तमागतं समालोक्य प्रणेमुस्ते गणाधिपम् ।  
पूज्य ते तुष्टुवुः सर्वे हर्षगद्गदभाषणाः ॥ २९ ॥

युगपुरुषा ऊचुः ।  
गणेशाय नमस्तुभ्यं भक्तसंरक्षकाय च ।  
नानारूपभृते तुभ्यं हेरम्बाय नमो नमः ॥ ३० ॥

भक्तेभ्यः सर्वदायैवाभक्तानां नाशनाय च ।  
परेशाय पराणां ते पराय च नमो नमः ॥ ३१ ॥

स्वानन्दवासिने तुभ्यं नानामायाप्रचारिणे ।  
सदा स्वानदम्भोगस्थ पालकाय नमो नमः ॥ ३२ ॥

अमेयशक्तये तुभ्यं नानामायाप्रहारिणे ।  
मायिभ्यो मोहदात्रे वै मायिने ते नमो नमः ॥ ३३ ॥

लम्बोदराय लोकानामुदरस्थाय ते नमः ।  
एकदन्ताय शूर्पाकारकर्णाय नमो नमः ॥ ३४ ॥

त्रिनेत्राय गजाकारवक्त्राय परमात्मने ।  
चतुर्भुजाय सर्वेषामादिपूज्याय वै नमः ॥ ३५ ॥

देवाय देवरूपाय देवदेवाय ते नमः ।  
देवदेवेशकायैव विघ्नेशाय नमो नमः ॥ ३६ ॥

सर्वेषां ज्येष्ठरूपाय मात्रे पित्रे नमो नमः ।  
सततं सर्वपूज्याय ब्रह्मनिष्ठाय ते नमः ॥ ३७ ॥

ब्रह्मणे ब्रह्मणां नाथ ब्रह्मभूयप्रदाय च ।  
ब्रह्मभ्यो ब्रह्मदात्रे ते शान्तिस्थाय नमो नमाः ॥ ३८ ॥

किं स्तुमस्त्वां गणेशान यत्र वेदाः शिवादयः ।  
योगरूपा भवन्ति स्म ततस्ते नमनं शुभम् ॥ ३९ ॥

एवमुक्त्वा प्रणेमुस्ते युगा गणपतिं द्विज ।  
स तानुवाच प्रीतात्मा भक्तवात्सल्ययन्त्रितः ॥ ४० ॥

श्रीगणेश उवाच ।  

स्तोत्रं भवत्कृतं मे यत् सर्वदं प्रभविष्यति ।  
पठनाच्छ्रवणात् नृभ्यो मत्प्रीतिदायकं भवेत् ॥ ४१ ॥

यं यमिच्छति तं तं तु दास्यामि स्तोत्रतोषितः ।  
भुक्तिमुक्तिप्रदं भावि सर्वमान्यं युगाः किल ॥ ४२ ॥

वरान् ब्रूत महाभागा ददामि मनसेप्सितान् ।  
तपसा स्तोत्रमुख्येन तुष्टो भक्त्या विशेषतः ॥ ४३ ॥

युगा ऊचुः ।  
यथा संरचिता देव गजानन वयं त्वया ।  
सामर्थ्यमतुलं देहि तथा ते भक्तिमुत्तमाम् ॥ ४४ ॥

कृत उवाच ।  

सदा सत्त्वयुतं मां त्वं कुरु कर्मपरायणम् ।  
स्वधर्मरुचिसंयुक्तं प्रभो मोक्षार्थमुद्यतम् ॥ ४५ ॥

त्रेतोवाच ।  
भुक्तिमुक्तिप्रियां मां च कुरु सत्त्वरजोयुताम् ।  
तदर्थं धर्मनिष्ठत्वं गजानन नमोऽस्तु ते ॥ ४६ ॥

द्वापर उवाच ।  

भुक्तिसौख्ययुतं मां त्वं कुरु धर्मपरायणम् ।  
भोगबुद्धिपरार्थं च रजस्तमोयुतं प्रभो ॥ ४७ ॥

कलिरुवाच ।  
तामसं देहभोगार्थमुद्यतं सततं प्रभो ।  
विकर्मरुचिसंयुक्तं मां कुरुष्व गजानन ॥ ४८ ॥

पुनस्ते तं वदन्ति स्म युगा हर्षसमन्विताः ।  
एकैकाश्रितभावेन भो कुरुष्व निरन्तरम् ॥ ४९ ॥

तेषां तद्वचनं श्रुत्वा गणेशस्तानुवाच ह ।  
मेघगम्भीरया वाचा सर्वेभ्यः सुखदायकः ॥ ५० ॥

श्रीगणेश उवाच ।  

लक्षांशेन कृते प्राप्ते कलिस्तत्र भविष्यति ।  
शतांशेन च सा त्रेता द्वापरस्त्वयुतांशतः ॥ ५१ ॥

यदा त्रेतायुगं प्राप्तं शतांशेन तदा कृतम् ।  
सहस्रांशेन तत्रैव द्वापरः प्रभविष्यति ॥ ५२ ॥

[[४१]]

अयुतांशेन पापिष्ठः कलिस्तेन समन्वितः ।  
चरिष्यति न सन्देहः परस्परप्रवेशनात् ॥ ५३ ॥

द्वापरे समनुप्राप्ते शतांशेन भविष्यति ।  
कलिः सहस्रभागात्त्रेतायुतांशं कृतं भवेत् ॥ ५४ ॥

कलौ शतांशरूपेण द्वापरः प्रभविष्यति ।  
सहस्रभागात्त्रेता च लक्षांशेन कृतं भवेत् ॥ ५५ ॥

धर्माऽधर्माविचारेण मोहदः स कलिः स्मृतः ।  
धर्मज्ञो मोहकर्माऽसौ द्वापरः परिकीर्तितः ॥ ५६ ॥

यशाः प्रिया स्वधर्मस्थास्त्रेता सर्वत्र सम्मता ।  
मुक्तिप्रियं कृतयुगं स्वधर्मस्थं प्रकीर्तितम् ॥ ५७ ॥

एवं क्रमेण सर्वत्र भविष्यथ युगाः प्रियाः ।  
मां ज्ञात्वा बन्धहीनाश्च वाञ्छितार्थप्रदायकाः ॥ ५८ ॥

एवमुक्त्वाऽन्तर्दधेऽसौ गणेशो गणवल्लभः ।  
युगा हर्षसमायुक्ताः स्वस्वकर्मपराः बभुः ॥ ५९ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेअष्टमे खण्डे धूम्रवर्णचरिते युगवरप्रदानं नाम सप्तदशोऽध्यायः ॥
