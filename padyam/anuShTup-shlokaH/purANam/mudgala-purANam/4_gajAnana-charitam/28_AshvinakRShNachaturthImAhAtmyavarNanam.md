+++
title = "२८ आश्विनकृष्णचतुर्थीमाहात्म्यवर्णनम्"

+++
॥ श्रीगणेशाय नमः ॥

दशरथ उवाच ।  

माहात्म्यं यद्वद ब्रह्मन्नाश्विने कृष्णके महत् ।  
चतुर्थीजं विशेषेण न तृप्तोऽहं भवामि वै ॥ १ ॥

वसिष्ठ उवाच ।  

इतिहासं प्रवक्ष्यामि सर्वसिद्धिप्रदायकम् ।  
अत्र तेन महाराज शृणु तृप्तो भविष्यसि ॥ २ ॥

पार्वतीशङ्कराभ्यां च तपसाऽऽराधितोऽभवत् ।  
दिव्यवर्षसहस्रेण गणेशः पुत्रतां गतः ॥ ३ ॥

कार्तिकेयस्तथा जातः स्ववीर्यात् स्नेहकारकः ।  
न तथा प्रीतिरुत्पन्ना गणेशे च तयोरभूत् ॥ ४ ॥

कार्तिकेयो गणेशानं स्पर्धते नित्यमादरात् ।  
विवाहो मे पुरा पश्चात्तवापि स्म भविष्यति ॥ ५ ॥

एवं स्पर्धयतोर्वीक्ष्य पुत्रयोः पार्वतीशिवौ ।  
विचारं चक्रतुस्तत्र विवाहार्थं महामते ॥ ६ ॥

अयं विघ्नेश्वरः साक्षाद्ब्रह्मरूपो न संशयः ।  
क्षोभितश्चेत् पदभ्रष्टं करिष्यति विशेषतः ॥ ७ ॥

साक्षात् पुत्रं समुत्पन्नं स्कन्दं सन्त्यज्य विघ्नपम् ।  
ज्येष्ठं विवाहयेच्चेद्वा सेनानीः कोपितो भवेत् ॥ ८ ॥

त्यक्त्वा स्वपुत्रं सेनान्यं विवाहो नैव शोभते ।  
अतः कपटरूपेण कर्तव्यं कार्यमुत्तमम् ॥ ९ ॥

ततः शिवो गणेशानं स्कन्दं चैवाऽब्रवीद्वचः ।  
धराप्रदक्षिणां कृत्वा य आदौ सुसमागतः ॥ १० ॥

पूर्वं विवाहकं तस्य करिष्यामि न संशयः ।  
ततस्तं गणनाथस्तु जगाद वचनं हितम् ॥ ११ ॥

ज्येष्ठं मां किं परित्यज्य प्रभो वदसि शङ्कर ।  
वेदहीनं तथा मेऽस्तु भवदाज्ञां करोम्यहम् ॥ १२ ॥

स्थूलदेहधरोऽहं मे वाहनं मूषको मतः ।  
पृथ्वीप्रदक्षिणां कर्तुं न शक्नोमि सदाशिव ॥ १३ ॥

एवमुक्त्वा गणाधीशः स्वगृहे संस्थितोऽभवत् ।  
जगाम स्कन्द आरुह्य मयूरं हर्षसंयुतः ॥ १४ ॥

पृथ्वीप्रदक्षिणायां स रतः स्कन्दः स वेगवान् ।  
चकार मायया तत्र गणेशः कौतुकं महत् ॥ १५ ॥

सम्पूज्य पार्वतीं शङ्करं चकार प्रदक्षिणाम् ।  
उवाच शङ्करं तत्र विवाहो मे विधीयताम् ॥ १६ ॥

प्रदक्षिणा कृता येन पितुर्मातुः सदाशिव ।  
पृथ्वीप्रदक्षिणा तेन कृता शास्त्रे न संशयः ॥ १७ ॥

श्रुत्वा गणपतेर्वाक्यं कम्पितः शङ्करोऽब्रवीत् ।  
करोमि ते विवाहं वै क्रोधं मा कुरु पुत्रक ॥ १८ ॥

तत एकान्तगं शम्भुं पार्वती प्रेमविह्वला ।  
उवाच कार्तिकेयं किं त्यक्त्वा ढुण्ढिः स मानितः ॥ १९ ॥

ततस्तां शङ्करो वाक्यं जगाद शृणु पार्वति ।  
अयं क्रुद्धश्च सर्वस्वं हरत्यत्र न संशयः ॥ २० ॥

अतः स्नेहं परित्यज्य रक्ष धर्मं सनातनम् ।  
नाऽयं पुत्रो महादेवि ब्रह्मभूतः समागतः ॥ २१ ॥

एवमुक्त्वा सतीं शम्भुविवाहमकरोत्ततः ।  
गणेशस्य विधानेन हृदयेनाविदूयता ॥ २२ ॥

सिद्धे विवाहके पूर्णे कार्तिकेयः समागतः ।  
तत्र विघ्नकरो विघ्नं चकार परमाद्भुतम् ॥ २३ ॥

नारदः सहसाऽऽगत्य कार्तिकेयमुवाच ह ।  
विवाहकृत्यमेतस्य पित्रा मात्रा कृतं पुरा ॥ २४ ॥

त्वां वञ्चयित्वा सेनानीः कृतं कर्म जुगुप्सितम् ।  
नावलोक्यं मुखं मातुः पितुश्चापि त्वया कदा ॥ २५ ॥

एवमुक्त्वा गतो विप्रो नारदः कलहप्रियः ।  
स्कन्दो निःश्वस्य तस्मात् स ययौ श्रीशैलपर्वतम् ॥ २६ ॥

[[२८]]

ज्ञात्वा पुत्रस्य वृत्तान्तं पार्वतीशङ्कराविमम् ।  
शोधार्थं तत्र शैले तौ गतौ ज्ञात्वा पपाल सः ॥ २७ ॥

क्रौञ्चे स्कन्दं स्थितं ज्ञात्वा पार्वतीशङ्करौ नृप ।  
शोकसंविग्नचित्तौ तौ विलापं चक्रतुः पुरा ॥ २८ ॥

तत्राऽऽजगाम विप्रेन्द्रो मुद्गलः सर्वमुद्गलः ।  
तं दृष्ट्वा सहसोत्थाय पूजयामासतुर्मुनिम् ॥ २९ ॥

सुखासीनं महाभाग उवाच शोकसङ्कुलः ।  
भगवन् सर्वतत्त्वज्ञ वद मां शोकनाशनम् ॥ ३० ॥

स्कन्दसंयोगदं पूर्णमुपायं तं करोम्यहम् ।  
रुरोद पार्वती तत्र ततस्तौ मुनिरब्रवीत् ॥ ३१ ॥

मुद्गल उवाच ।  

शम्भो शृणु महाभाग त्वं साक्षात् सर्ववित् प्रभुः ।  
विद्यारूपेयमाद्या सा शक्तिः सर्वार्थदायिनी ॥ ३२ ॥

तथापि कथयामि त्वां पुत्रौ शास्त्रे प्रकीर्तितौ ।  
द्विविधौ तौ त्वया प्राप्तौ त्वत्समो नैव दृश्यते ॥ ३३ ॥

योगाभ्यासेन विघ्नेशो ब्रह्मणां नायकस्तव ।  
पुत्रः समाधिजः प्रोक्तस्ततश्चिन्तामणिः स्मृतः ॥ ३४ ॥

देहः शक्तिमयस्तत्रात्मा त्वं पुरुष उच्यसे ।  
ताभ्यां योगबलेनैव क्रियते ब्रह्मपुत्रकः ॥ ३५ ॥

अर्धनारीश्वरस्त्वं च तस्माज्जातो गजाननः ।  
ब्रह्मभूतपदस्याऽसौ पालको नात्र संशयः ॥ ३६ ॥

भिन्ना शक्तिरियं जाता भिन्नस्त्वं देहधारकः ।  
भिन्नभावात् समुत्पन्नः पुत्रस्ते स्कन्द एव च ॥ ३७ ॥

देहसौख्यकरः प्रोक्तः स्कन्दः सर्वत्र सम्मतः ।  
शान्तिसौख्यकरश्चैव गणेशः पुत्रभावतः ॥ ३८ ॥

तत्र त्वं भिन्नभावेन मोहितोऽसि न संशयः ।  
स्कन्दं स्नेहेन शम्भो त्वमधिकं मन्यसे सदा ॥ ३९ ॥

न तथा ब्रह्मणि श्रद्धाऽधिका विश्वेश्वरेऽधुना ।  
तेन विघ्नसमायुक्तो जातोऽसि च भजस्व तम् ॥ ४० ॥

ब्रह्मणि स्नेहभावेन विषयान्निन्दयन् स्थितः ।  
तदा विषयतापास्ते स्वयं वश्या भवन्ति वै ॥ ४१ ॥

विघ्नेश्वरमनादृत्य स्कन्दं विवाहसंयुतम् ।  
आदौ पश्यामि शक्त्या वै सन्धृतं मानसे त्वया ॥ ४२ ॥

तदैव निष्फलं सर्वं कृतं विघ्नकरेण ते ।  
वियोगश्च समुत्पन्नस्तस्मात्तं शरणं व्रज ॥ ४३ ॥

एवमुक्त्वा मुद्गलस्तं जगाम स्वेच्छया चरन् ।  
शिवः शक्त्या युतः स स्म मन्यते सत्यमेव तत् ॥ ४४ ॥

त्यक्त्वा स्कन्दभवं स्नेहं विघ्नेशमभजत् सदा ।  
तत्रादौ सङ्कटी प्राप्ताऽऽश्विनी तां तौ प्रचक्रतुः ॥ ४५ ॥

मायां भ्रान्तिकरीं सर्वां भिन्नभावप्रमोहतः ।  
त्यक्त्वा शिवश्च शक्तिश्च शान्तिस्थौ तौ बभूवतुः ॥ ४६ ॥

कस्य पुत्रश्च का माता पिता को भ्रमदायकम् ।  
कृतं विघ्नेश्वरेणैव तमावां शरणं गतौ ॥ ४७ ॥

ततो विघ्नेश्वरेणैव कृतं कौतुकमादरात् ।  
बुद्धिभेदः कृतस्तत्र स्कन्दस्य नृप तच् शृणु ॥ ४८ ॥

त्यक्तौ मयाऽतिमूढेन पार्वतीशङ्करावहो ।  
ज्येष्ठं गणपतिं नित्यं स्पर्धयामि महाप्रभुम् ॥ ४९ ॥

शक्त्या शिवेन विघ्नेशस्तपसाऽऽराधितोऽभवत् ।  
सोऽयं पुत्रस्वरूपेण बभूव वरदानतः ॥ ५० ॥

स्वानन्दवासकारी स सिद्धिबुद्धिपतिः स्वयम् ।  

[[८०]]


योगशान्तिस्वरूपोऽयं न जानामि सुमूर्खवत् ॥ ५१ ॥

एवं विचार्य स्कन्दः स ययौ कैलासमादरात् ।  
आदौ प्रणम्य विघ्नेशं पूजयामास भक्तितः ॥ ५२ ॥

अथर्वशिरसा तं स ततः स्तुत्वा सदाशिवम् ।  
उमां सम्पूज्य तुष्टाव प्रणनामाऽथ दण्डवत् ॥ ५३ ॥

सम्मानितः स तैः स्कन्दोऽतिष्ठत्तद्भक्तिसंयुतः ।  
तदाज्ञावशगो भूत्वा शान्तियोगपरोऽभवत् ॥ ५४ ॥

विवाहार्थं शिवेनाऽसौ प्रेरितस्तमुवाच ह ।  
स्त्रियं बन्धकरीं नाथ नेच्छामि गणपे रतः ॥ ५५ ॥

अत्याग्रहयुतः स्कन्दोऽभजत्तं गणनायकम् ।  
मायासुखं परित्यज्य तन्निष्ठः स बभूव ह ॥ ५६ ॥

एवं सङ्कटहारिण्या चतुर्थ्या महिमाद्भुतः ।  
कथितः शान्तिदः सर्वसम्मेलनकरोऽभवत् ॥ ५७ ॥

अन्यच्छृणु महाभाग चरित्रं पापनाशनम् ।  
वङ्गदेशे द्विजः कश्चित् पापकर्मा बभूव ह ॥ ५८ ॥

त्यक्त्वा ब्राह्मणमार्गं स मद्यपानरतोऽभवत् ।  
यवनीं स समादाय यवनोऽभून् महाबलः ॥ ५९ ॥

वक्तुं न शक्यते तस्य कर्म पापमयं महत् ।  
कथने परदोषाणां दोषी भवति मानवः ॥ ६० ॥

कदाचिज्ज्वरसंयुक्तो बभूवे जातिदूषणः ।  
तत्राश्विनभवा प्राप्ता नृप कृष्णा चतुर्थिका ॥ ६१ ॥

तत्र तेन जलान्नं च भक्षितं न भयान्नृप ।  
सुपक्वानां तन्दुलानां पीतं चन्द्रोदये जलम् ॥ ६२ ॥

ततो बहौ गते काले ममार यवनो द्विजः ।  
सङ्गृह्य ब्रह्मभूतं तं गाणेशाश्चक्रिरे नृप ॥ ६३ ॥

एतादृशा महापापा व्रतपुण्यप्रभावतः ।  
ब्रह्मभूता बभूवुश्च का कथा विधिकारिणाम् ॥ ६४ ॥

एवं नाना जना राजन् भुक्त्वा भोगान् यथेप्सितान् ।  
ब्रह्मण्यं ते गतास्तत्तु मया वक्तुं न शक्यते ॥ ६५ ॥

इदमाश्विनजायास्तु माहात्म्यं यः शृणोति वा ।  
पठेत् स कृष्णसङ्कष्ट्याः सर्वार्थं लभते नरः ॥ ६६ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेचतुर्थे खण्डे गजाननचरिते आश्विनकृष्णचतुर्थीमाहात्म्यवर्णनं नाम अष्टाविंशोऽध्यायः ॥
