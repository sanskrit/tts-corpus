+++
title = "३८ विष्णुपराजयः"

+++
॥ श्रीगणेशाय नमः ॥

मुद्गल उवाच ।  

इन्द्रः सुरगणैः सार्धं बृहस्पतिपुरोगमः ।  
वैकुण्ठे विष्णुमानम्य गत्वा तुष्टाव तं स्तवैः ॥ १ ॥

ततस्तुष्टो हरिः प्राह महेन्द्रं मान्यभावतः ।  
स्थीयतां दैवतैः सर्वैः किं कार्यं समुपस्थितम् ॥ २ ॥

त्यक्त्वाऽमरावतीं तात किमर्थं चागतो भवान् ।  
स्त्रिया हीनः पदा देवैर्वद दुःखं महाद्भुतम् ॥ ३ ॥

इन्द्र उवाच ।  

किं वदामि जगत्पाल सर्वज्ञं त्वां महामते ।  
तथापि शृणु वृत्तान्तं शोकदं दैवकारितम् ॥ ४ ॥

लोभासुरश्च शैवेन वरेण बलदर्पितः ।  
दानवेन्द्रैर्महाबाहुर्यो त्वं स ह्यागतोऽधुना ॥ ५ ॥

गुरुणा बोधिताः सर्वे वयं प्राप्ता जनार्दन ।  
त्यक्त्वा राज्यादिकं सर्वं विचारं कुरु सर्वथा ॥ ६ ॥

दैत्योऽमरावतीसंस्थो देवस्थानानि माधव ।  
प्रददाति च दैत्येभ्यः स्वर्गराज्यं करोति सः ॥ ७ ॥

त्वं पालकः श्रुतौ प्रोक्तस्तस्माच्छरणमागतान् ।  
रक्ष लोभासुरं हत्वा देवानामीश्वरो भवान् ॥ ८ ॥

तेषां तद्वचनं श्रुत्वा विष्णुः कोपसमन्वितः ।  
जगाद देवराजं तं महाबाहुर्विचक्षणः ॥ ९ ॥

[[९९]]

श्रीहरिरुवाच ।  
हनिष्यामि महादैत्यं लोभं दानवसंयुतम् ।  
मा कुरुष्व वृथा चिन्तां कुरु राज्यं मयार्पितम् ॥ १० ॥

एवमुक्त्वा महेन्द्रं स देवेन्द्रैः सह माधवः ।  
वेगेनारुह्य गरुडं ययौ ताममरावतीम् ॥ ११ ॥

समागतं महाविष्णुं महासैन्यसमाकुलम् ।  
ज्ञात्वा दूतमुखात् सर्वे दानवाः सज्जका ययुः ॥ १२ ॥

लोभः क्रोधसमाविष्ट आययौ योद्धुमादृतः ।  
रथारूढः स्वयं साक्षान् मृत्युरूपोऽयमुच्यते ॥ १३ ॥

लोभं दृष्ट्वाऽसुराः सर्वे भयभीताः समन्ततः ।  
महाकायं महावीर्यं कालकालं प्रदुद्रुवुः ॥ १४ ॥

पलतस्तान् समाश्वास्य विष्णुर्युद्धोद्यतोऽभवत् ।  
तेन सार्धं ययुः सर्वे महेन्द्राद्याश्च दंशिताः ॥ १५ ॥

समागतं रमानाथं रणभूमौ प्रतापवान् ।  
लोभः क्रोधसमाविष्टो चोदयत् सोऽसुरांस्ततः ॥ १६ ॥

ततो युद्धं समभवद्देवानां दानवैः सह ।  
तुमुलं शस्त्रसङ्घातैर्मारयन्तः परस्परम् ॥ १७ ॥

अन्योन्यं ते जयं सर्वे दानवाः सुरनायकाः ।  
इच्छन्तो न जयं तत्राप्नुवन् दक्ष हतोद्यमाः ॥ १८ ॥

रक्तौघैः सम्प्रवृत्ता स्म नदी परमभीतिदा ।  
विश्रामं निशि चक्रुर्न क्रोधावेशैः परस्परम् ॥ १९ ॥

दिनत्रयं महाघोरं युद्धं दारुणरूपकम् ।  
तत्र प्रवृत्तं क्रोधेन युक्ता देवाः समाययुः ॥ २० ॥

गणा विष्णोश्च सङ्क्रुद्धास्तथा देवेन्द्रमुख्यकाः ।  
नानास्त्रैर्दानवान् सर्वान् ममर्दुः सर्वतः प्रभो ॥ २१ ॥

ततो हाहारवं कृत्वा दानवा भयसंयुताः ।  
न लेभिरे यशो दैत्याः पलायन्त समन्ततः ॥ २२ ॥

ततो हर्षयुता देवा नादं चक्रुः सुदारुणम् ।  
जय विष्णो महाभाग वदन्ति स्म परस्परम् ॥ २३ ॥

ततोऽतिक्रोधसंयुक्ता दानवेन्द्राः समाययुः ।  
विप्रचित्तिमुखास्तत्र शरवृष्टिं प्रचक्रिरे ॥ २४ ॥

तेषां बाणैः सुराः सर्वे छिन्नाङ्गाः पतिता मृधे ।  
तद् दृष्ट्वा क्रोधयुक्ताश्च देवेन्द्रास्तान् प्रदुद्रुवुः ॥ २५ ॥

अभवत् द्वन्द्वयुद्धं च नियतं रोमहर्षणम् ।  
तेषां मध्येऽथ किञ्चित्त्वां कथयामि समासतः ॥ २६ ॥

इन्द्रेण युयुधे तत्र गजासुरः प्रतापवान् ।  
अग्निना च स्वयं तारो वायुना विप्रचित्तिकः ॥ २७ ॥

वरुणेन ययौ तत्र बलिः क्रोधसमन्वितः ।  
कुबेरेण प्रहेतिश्च मदनेन च हेतिकः ॥ २८ ॥

सूर्येण युयुधे क्रोधात् स प्रतापी नरान्तकः ।  
देवान्तको विष्णुना स क्रोधयुक्तः समाययौ ॥ २९ ॥

जृम्भः सोमेन दैत्येशो युयुधे बलसंयुतः ।  
यमेनैव महाबाहुर्वृत्रश्च युयुधे भृशम् ॥ ३० ॥

नानाद्वन्द्वभवं युद्धं चक्रुर्देवेन्द्रकैः सह ।  
दैत्येन्द्रा बलगर्विष्ठा वर्णनाय न शक्यते ॥ ३१ ॥

अहोरात्रं रता युद्धे न विरामं प्रचक्रिरे ।  
नानाशस्त्रास्त्रवर्षेण ववृषुस्ते परस्परम् ॥ ३२ ॥

दिवसास्तत्र पञ्चैव गतास्तेषां प्रयुध्यताम् ।  
नाप्राप्यत जयो देवैर्दैत्यैः परमदुर्जयैः ॥ ३३ ॥

ततोऽतिकोपसंयुक्तः स प्रतापी गजासुरः ।  
इन्द्रं सङ्गृह्य चिक्षेप महापर्वतमस्तके ॥ ३४ ॥

मूर्च्छितो देवराजः स ततो देवाः पलायिताः ।  
एवं द्वन्द्वरतैर्दैत्यैर्देवेन्द्रा मूर्च्छिताः कृताः ॥ ३५ ॥

[[१००]]

हा हा कृत्वा ततः सर्वं देवसैन्यं दिशो दश ।  
पपाल तन् महाश्चर्यं दृष्ट्वा विष्णुश्चुकोप ह ॥ ३६ ॥

चक्रं प्रगृह्य चिक्षेप महाबाहुः स दारुणम् ।  
दैत्यसैन्ये ततस्तेन हता दैत्या अनेकशः ॥ ३७ ॥

केषाञ्चिन्मस्तकेष्वेतदपतद्दारुणं महत् ।  
चिच्छेद हस्तपादादीन् दानवानामितस्ततः ॥ ३८ ॥

ततो दैत्येन्द्रकाः सर्वे आययुस्ते जनार्दनम् ।  
शस्त्रास्त्रैः सर्वतो दुष्टा मारयामासुरेव तम् ॥ ३९ ॥

नारायणस्ततः कोपसंयुक्तोऽतिप्रतापवान् ।  
गजासुरं स विव्याध बाणैर्दशभिरावृतम् ॥ ४० ॥

तं मूर्च्छितं चकाराऽसौ ततो देवान्तकं हरिः ।  
सप्तभिस्ताडयामास पातयामास भूतले ॥ ४१ ॥

एवं सर्वान् महाविष्णुः दानवेन्द्रान् सुदारुणान् ।  
विव्याध मूर्च्छितांश्चक्रे शरवर्षैः समन्ततः ॥ ४२ ॥

ततो हाहारवं कृत्वाऽपलत्तत् सैन्यमुल्बणम् ।  
दानवानां भयार्तं वै दशदिक्षु विशेषतः ॥ ४३ ॥

ततो लोभः समायातः क्रोधयुक्तो जनार्दनम् ।  
जगाद वचनं सोऽपि मोहयुक्तो महासुरः ॥ ४४ ॥

लोभ उवाच ।  

सम्यक् कृतं त्वया विष्णो येन मे दर्शनं गतः ।  
अधुना त्वां न मुञ्चामि जीवयुक्तं कदाचन ॥ ४५ ॥

नामरूपात्मकेभ्यश्च मरणं नैव मे भवेत् ।  
ज्ञात्वा किमर्थमायातो ज्ञानहीनो यथा नरः ॥ ४६ ॥

गदां गृहीत्वैवमुक्त्वा ताडयामास केशवम् ।  
पपात मूर्च्छया विष्णुस्ततः सैन्यं व्यमर्दयत् ॥ ४७ ॥

मुहूर्तमात्रकालेन सावधानो बभूव ह ।  
पपाल देवराजैः स त्यक्त्वा सङ्ग्राममण्डलम् ॥ ४८ ॥

प्रहस्य दानवान् सर्वान् सावधानानथाऽकरोत् ।  
लोभासुरः प्रसन्नात्मा तैः सार्धं स्वपुरेऽगमत् ॥ ४९ ॥

स्तुतो बन्दिजनैस्तेभ्यो दत्त्वा दानानि हर्षितः ।  
इन्द्रासने समासीनो रेजे दानवसत्तमः ॥ ५० ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेचतुर्थे खण्डे गजाननचरिते विष्णुपराजयो नामाष्टत्रिंशोऽध्यायः ॥
