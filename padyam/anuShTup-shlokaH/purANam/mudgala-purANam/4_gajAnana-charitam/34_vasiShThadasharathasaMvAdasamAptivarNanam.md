+++
title = "३४ वसिष्ठदशरथसंवादसमाप्तिवर्णनम्"

+++
॥ श्रीगणेशाय नमः ॥

दशरथ उवाच ।  

श्रावणादिषु मासेषु लड्वादीन् यस्तु भक्षति ।  
तस्य विधियुतं विप्र माहात्म्यं वद सर्वदम् ॥ १ ॥

वसिष्ठ उवाच ।  

मनोर्वैवस्वतस्यैव पुत्र इक्ष्वाकुसञ्ज्ञकः ।  
राज्यलोभी कनिष्ठः सन् व्रतं चकार सिद्धिदम् ॥ २ ॥

बभक्ष श्रावणे कृष्णसङ्कष्ट्यां पञ्चखाद्यजान् ।  
लड्डुकान् सप्त भावेन व्रतसाधनतत्परः ॥ ३ ॥

दधिभक्षणमात्रं स भाद्रे कृष्णे चकार ह ।  
आश्विने निर्जलं तद्वच्चकार व्रतमद्भुतम् ॥ ४ ॥

कार्तिके दुग्धभुक् राजाऽतिष्ठत् स्वनियमे रतः ।  
मार्गशीर्षे जलं पीत्वाऽभजत्तं गणनायकम् ॥ ५ ॥

पौषे गोमूत्रमात्रं तु व्रतं पीत्वा समाचरत् ।  
माघे शुक्लतिलान् राजा बभक्ष व्रतकारणात् ॥ ६ ॥

फाल्गुने शर्करायुक्तं मानवोऽभक्षयद् घृतम् ।  
चैत्रे तद्वत् पञ्चगव्यं पूजयित्वा विनायकम् ॥ ७ ॥

वैशाखे पद्मबीजं स बभक्ष व्रतधारकः ।  
ज्येष्ठे घृतं गवां भक्षंश्चकार व्रतमुत्तमम् ॥ ८ ॥

आषाढे मधुमात्रं स बभक्ष नियमे रतः ।  
चन्द्रोदये गणेशानं पूजयित्वा विधानतः ॥ ९ ॥

ततस्तस्य व्रतस्यैव प्रभावेण महामते ।  
सुद्युम्नो मनुपुत्रो य इलो ज्येष्ठोऽभवन्नृप ॥ १० ॥

ततो मुनिभिराद्यं तं राजानं स चकार ह ।  
मनुरिक्ष्वाकुमेवं तु सार्वभौमं महाद्युतिम् ॥ ११ ॥

एवं त्वसाध्यकं राजन्निच्छेद्वै यदि मानवः ।  
धर्ममार्गेण तत् सोऽपि लभते नात्र संशयः ॥ १२ ॥

एवं नाना जना राजन् व्रतपुण्यप्रभावतः ।  
लब्ध्वाऽन्ते ब्रह्मभूताश्च बभूवुर्भूमिमण्डले ॥ १३ ॥

अतस्त्वं राजशार्दूल पापरूपोऽसि साम्प्रतम् ।  
तव राज्ये व्रतं नष्टं नृपाधम न बुद्ध्यसे ॥ १४ ॥

जनैः सह व्रतं तस्मात् कुरुष्व त्वं भविष्यसि ।  
पुत्रयुक्तश्च विघ्नेशमन्ते गच्छसि निश्चितम् ॥ १५ ॥

मुद्गल उवाच ।  

प्रणम्य तं दशरथो महाराजो जगाम ह ।  
स्वपुरे जनसंयुक्तश्चकार व्रतमुत्तमम् ॥ १६ ॥

ततो भूपेन सर्वत्र प्रशस्तं तद्व्रतं कृतम् ।  
चक्रुः सर्वजना भूमौ व्रतं गाणेश्वरं महत् ॥ १७ ॥

व्रतपुण्यप्रभावेण विष्णुः साक्षाद्बभूव ह ।  
चतुर्धाऽऽत्मानमाभज्य पुत्रस्तस्य महात्मनः ॥ १८ ॥

रामश्च भरतो राजा लक्ष्मणः शत्रुसूदनः ।  
पुत्राश्चत्वार एवं ते बभूवुर्बलसंयुताः ॥ १९ ॥

अन्ते जगाम विघ्नेशं दशरथः प्रतापवान् ।  
लोका दुःखविहीनाश्च ब्रह्मभूता बभूविरे ॥ २० ॥

वसिष्ठर्षेर्दशरथस्येमं विप्रस्य धीमतः ।  
संवादं व्रतहेतुं तु यः शृणोति पठेन्नरः ॥ २१ ॥

तस्मै विघ्नेश्वरः साक्षाद्ददाति फलमुत्तमम् ।  
पुत्रपौत्रादिसंयुक्तं धनधान्यसमन्वितम् ॥ २२ ॥

नानारोगविहीनत्वमैश्वर्यादियुतं महत् ।  
अन्ते गणपतौ लीनं करोत्यत्र न संशयः ॥ २३ ॥

चतुर्थ्याश्चरितं पूर्णं कथितं ते प्रजापते ।  
श्रोतुमिच्छा पुनः किं ते वर्तते वद साम्प्रतम् ॥ २४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेचतुर्थे खण्डे गजाननचरिते वसिष्ठदशरथसंवादसमाप्तिवर्णनं नाम चतुस्त्रिंशोऽध्यायः ॥

[[९३]]

