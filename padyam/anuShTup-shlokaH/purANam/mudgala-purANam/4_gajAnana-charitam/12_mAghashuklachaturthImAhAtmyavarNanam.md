+++
title = "१२ माघशुक्लचतुर्थीमाहात्म्यवर्णनम्"

+++
॥ श्रीगणेशाय नमः ॥

दशरथ उवाच ।  

चतुर्थ्या महिमानं च श्रुत्वा हर्षः प्रवर्धते ।  
न तृप्यामि महायोगिन्नमृतादधिकं मतम् ॥ १ ॥

माघे शुक्लचतुर्थी या तस्या माहात्म्यमुत्तमम् ।  
वद येन जनाः सर्वे भवन्ति सुखभोगिनः ॥ २ ॥

वसिष्ठ उवाच ।  

माघी शुक्ला चतुर्थी या तस्यां जातो विनायकः ।  
कश्यपस्य गृहे साक्षादङ्गारकयुता नृप ॥ ३ ॥

मुद्गल उवाच ।  

एवमुक्त्वा वसिष्ठस्तं विनायकचरित्रकम् ।  
कथयामास भो दक्ष देवान्तकवधाश्रितम् ॥ ४ ॥

श्रुत्वा सोऽपि मुदा युक्तो बभूवाजस्य नन्दनः ।  
पुनस्तं प्रेरयामास व्रतार्थं मुनिमादरात ॥ ५ ॥

तस्यादरं स विज्ञाय वसिष्ठस्तमुवाच ह ।  
हर्षेण महता युक्तो गाणपत्येन्द्रसत्तमः ॥ ६ ॥

वसिष्ठ उवाच ।  

अत्र ते वर्णयिष्येऽहमितिहासं पुरातनम् ।  
श्रुतश्चेत् सर्वदः पूर्णो भविष्यति नरोत्तम ॥ ७ ॥

कर्णाटे भानुपुर्यां च राजा परमधार्मिकः ।  
देवविप्रातिथिप्रेप्सुर्नीत्या राज्यं चकार सः ॥ ८ ॥

शस्त्रास्त्रज्ञो विशेषेण नाम्ना सोमश्च वीर्यवान् ।  
जित्वा भूमण्डलं सर्वं चक्रे सौराज्यमुत्तमम् ॥ ९ ॥

भार्या यशोवती तस्य नाम्ना पूर्णपतिव्रता ।  
धर्मशीला रता दाने बभूवे रूपशालिनी ॥ १० ॥

तस्याऽपि दीर्घकालेन कुर्वतो राज्यमुत्तमम् ।  
अनावृष्टिभवं दुःखं प्राप्तं परमदारुणम् ॥ ११ ॥

स तु शौनकनामानं मुनिं सर्वार्थकोविदम् ।  
ययौ दुःखनिवृत्त्यर्थं गाणपत्यं वने पुरात् ॥ १२ ॥

महावनं समासाद्य तं ननाम महामुनिम् ।  
साष्टाङ्गं च पुरस्तस्य कृताञ्जलिपुटोऽभवत् ॥ १३ ॥

उवाच तं मुनिश्रेष्ठं सोमो विनयसंयुतः ।  
धन्यं मे जन्म कर्माद्यं येन दृष्टो भवान् मुने ॥ १४ ॥

वदन्तमेवं राजानमुवाच शौनको मुनिः ।  
सर्वशास्त्रार्थतत्त्वज्ञो न्यस्तस्वपरविभ्रमः ॥ १५ ॥

शौनक उवाच ।  

पुरा राजन् महाभाग वद मां सकलं तव ।  
चेष्टितं यद्वने कस्मादागतो दुर्गमे च मे ॥ १६ ॥

एवं पृष्टो मुनीन्द्रेण सोमस्तं प्रत्युवाच ह ।  
हर्षयुक्तेन चित्तेन मुनिं वेदज्ञमुत्तमम् ॥ १७ ॥

सोम उवाच ।  

कर्णाटे भानुपुर्यां मे वसतिर्धर्ममिच्छतः ।  
अनावृष्टिभवं दुःखं प्राप्तं तत्र महामुने ॥ १८ ॥

[[३७]]

धर्मेण नीतियुक्तेन मया राज्यं प्रपालितम् ।  
तथापि पापयोगेन दुःखं प्राप्तं जनैः सह ॥ १९ ॥

तत्रोपायं वदस्व त्वं साक्षाद्योगीश्वरो भवान् ।  
राज्यं त्यक्त्वा वने तेऽद्य शरणं चागतो नृपः ॥ २० ॥

श्रुत्वा तस्य वचो रम्यं तं जगाद महीपतिम् ।  
शौनको मुनिशार्दूलो विनयेन समन्वितम् ॥ २१ ॥

शौनक उवाच ।  

शृणु राजन् महत् पापं तव राज्ये बभूव ह ।  
तेन रोगयुता लोका वन्ध्यतादोषसंयुताः ॥ २२ ॥

तत्रापि यन् महद् दुःखमनावृष्टिसमुद्भवम् ।  
सम्प्राप्तं कारणं तत्र वदामि त्वां नृपाधम ॥ २३ ॥

चतुर्थीसञ्ज्ञकं राजन् व्रतं नष्टं विशेषतः ।  
शौक्लं कार्ष्णं तदर्थं त्वं यत्नयुक्तो भवाधुना ॥ २४ ॥

नो चेद्वर्षसहस्रैस्त्वं सुखं न लभसे कदा ।  
अतः सर्वत्र विख्यातं तद्व्रतं कुरु मानद ॥ २५ ॥

इत्युक्त्वा व्रतमाहात्म्यं कथयामास विस्तरात् ।  
नृपाय सोऽपि संश्रुत्य विस्मितो मानसेऽभवत् ॥ २६ ॥

पुनः पप्रच्छ भावेन शौनकं मुनिसत्तमम् ।  
वद ब्रह्मन् गणेशस्य स्वरूपं शान्तिदं परम् ॥ २७ ॥

शौनक उवाच ।  

पुराऽहं तपसा युक्तो नृपाऽतिष्ठं स्वआश्रमे ।  
अन्तर्निष्ठस्वभावेन ब्रह्मचिन्तनतत्परः ॥ २८ ॥

ततोऽकस्मान् महायोगी भृगुरस्माकमेव सः ।  
बीजभूतः समायात आश्रमेऽनुग्रहाय मे ॥ २९ ॥

तं दृष्ट्वा सहसोत्थाय प्रणतोऽहं महामुनिम् ।  
आसने समुपावेश्याऽपूजयं च स्वभक्तितः ॥ ३० ॥

कृताञ्जलिपुटं नम्रं पुरस्तस्य महात्मनः ।  
संस्थितं मां ततो दृष्ट्वा सुविनीतमुवाच सः ॥ ३१ ॥

भृगुरुवाच ।  
तात किं योगनिष्ठस्त्वं शान्तिं प्राप्तो वदस्व माम् ।  
किमिच्छसि महाभाग वद तेऽहं ददामि तत् ॥ ३२ ॥

अस्मत्कुले महाभाग भवान् साधुगुणान्वितः ।  
तेनाऽहं तृप्तिमायातः पूरयिष्यामि वाञ्छितम् ॥ ३३ ॥

एवं ब्रुवन्तमाद्यं तं मुनिमानम्य शौनकः ।  
जगाद हर्षसंयुक्तो भृगुं योगतपोनिधिम् ॥ ३४ ॥

शौनक उवाच ।  

योगशान्तिप्रदं पूर्णं ब्रूहि योगं महामुने ।  
तेनाऽहं तृप्तिमत्यन्तं यास्यामि त्वदनुग्रहात् ॥ ३५ ॥

भृगुरुवाच ।  
योगशान्तिमयं विद्धि गणेशं ब्रह्मनायकम् ।  
तं भजस्व विधानेन तेन शान्तो भविष्यसि ॥ ३६ ॥

चित्तं पञ्चविधं तात तत्र चिन्तामणिः स्थितः ।  
तं ज्ञात्वा ब्रह्मभूताश्चाऽभवन् ब्रह्मादयः सुत ॥ ३७ ॥

चित्तेन ज्ञायते यद्वै तत्र मोहः प्रवर्तते ।  
मोहं चित्तं परित्यज्य भव चिन्तामणिः स्वयम् ॥ ३८ ॥

मनोवाणीमयं चित्तं मनोवाणीविवर्जितम् ।  
चित्तं जानीहि पुत्र त्वं तत्त्यक्त्वा च सुखी भव ॥ ३९ ॥

एवमुक्त्वा गणेशस्य गणानां त्वा मनुं ददौ ।  
शौनकाय महायोगी भृगुश्चान्तर्हितोऽभवत् ॥ ४० ॥

शौनक उवाच ।  

भृगुणैवमहं राजन् उपदिष्टोऽभजं परम् ।  
गणेशं योगभावेन चित्तनिग्रहणे रतः ॥ ४१ ॥

क्रमेण योगिवन्द्योऽहं जातस्तस्य महात्मनः ।  
कृपया गणराजस्य तथापि स्म भजामि तम् ॥ ४२ ॥

[[३८]]

ततो मे वरदो जातो गणेशो भक्तवत्सलः ।  
गाणपत्यं चकाराऽसौ तदहात् गणपोऽभवम् ॥ ४३ ॥

एवमुक्त्वा स राजेन्द्रं गणानां त्वा मनुं ददौ ।  
शौनको मुनिशार्दूलो विधियुक्तं विधानवित् ॥ ४४ ॥

शौनकं प्रणनामाऽऽज्ञां गृहीत्वा राजसत्तमः ।  
आययौ स्वगृहे तत्र प्रधानैरभिनन्दितः ॥ ४५ ॥

नागरैः सह सोमश्च माघे शुक्लचतुर्थिका ।  
सम्प्राप्ता साऽऽदिकाले स चकार व्रतमुत्तमम् ॥ ४६ ॥

ततस्तेन प्रविख्यातं कृतं भूमितले नृप ।  
शुक्लकृष्णचतुर्थीजं व्रतं चक्रुर्जना भुवि ॥ ४७ ॥

व्रताचरणपुण्येन वृष्टिस्तत्र बभूव च ।  
सर्वे हर्षयुता लोका गणेशभजने रताः ॥ ४८ ॥

गणेशभजनं सोमश्चकार प्रेमसंयुतः ।  
गणेशप्रीतये तत्राऽकरोद्देवालयं तथा ॥ ४९ ॥

महामौल्यं नृपाध्यक्षः स्थापयामास विघ्नपम् ।  
गणेशं वरदाख्यं सोऽपूजयन्नित्यमादरात् ॥ ५० ॥

पुत्रपौत्रयुतो राजा स चक्रे राज्यमुत्तमम् ।  
लोकाः सर्वे सुखे मग्ना रोगवन्ध्यत्ववर्जिताः ॥ ५१ ॥

स्वधर्मनिरता नित्यमभजन् गणनायकम् ।  
न गणेशसमं किञ्चिद्धारयामासुरादरात् ॥ ५२ ॥

सोमश्चान्ते गणेशानं ययौ लोकसमन्वितः ।  
स्वानन्दे तं प्रणम्याऽसौ ब्रह्मभूतो बभूव ह ॥ ५३ ॥

एतत्ते कथितं भूप तथाऽन्यच्छृणु सुन्दरम् ।  
चरित्रं व्रतसम्भूतं सर्वपापप्रणाशनम् ॥ ५४ ॥

कोऽप्यन्त्यजो विदर्भे वै कौण्डिन्ये नगरेऽवसत् ।  
भानुनामा महापापी दुष्टकर्मपरायणः ॥ ५५ ॥

परस्त्रीलम्पटोऽत्यन्तं मद्यद्यूतरतः सदा ।  
मार्गे जनान् जघानाऽसौ द्रव्यलोभी विशेषतः ॥ ५६ ॥

जीवं दृष्ट्वा दुष्टकर्मा जघान स च भूमिप ।  
कार्यहीनतया पापी ब्राह्मणानां वधे रतः ॥ ५७ ॥

इत्यादिदोषबाहुल्ययुक्तः परमदारुणः ।  
कदाचिद्दैवयोगेन वने बभ्राम सोऽन्त्यजः ॥ ५८ ॥

तस्मिन् दिने समायाता माघी शौक्ली चतुर्थिका ।  
तत्रान्नजलहीनोऽयं पर्वतान्तरगोऽभवत् ॥ ५९ ॥

न प्राप्तवान् वने किञ्चिद् दुष्टस्तेन सुदुःखितः ।  
क्षुधार्तस्तृष्णया युक्तस्तत्रैव निशि संस्थितः ॥ ६० ॥

प्रभाते विमले सद्यः समुत्थाय गृहागतः ।  
तृषितः स जलं तत्र पपावत्यन्तमादरात् ॥ ६१ ॥

ततोऽकस्मात् सुदुःखेन वमित्वा तज्जलं नृप ।  
ममार तं गृहीत्वा ते गाणेशा गणपं ययुः ॥ ६२ ॥

गणेशदर्शनेनैव निष्पापो ज्ञानसंयुतः ।  
सायुज्यं गणनाथस्य लेभे वै तत्प्रभावतः ॥ ६३ ॥

अज्ञानव्रतजेनैव पुण्येनान्त्यजजातिजः ।  
ब्रह्मभूतो महापापी बभूवे सूर्यवंशज ॥ ६४ ॥

एतादृशी महापुण्या चतुर्थी शुक्लगा मता ।  
माघी तस्याश्च माहात्म्यं कथितुं न क्षमो भवेत् ॥ ६५ ॥

एवं नाना जना भूप ब्रह्मभूता बभूविरे ।  
कथितुं न प्रशक्यं यच्चरित्रं तत्समुद्भवम् ॥ ६६ ॥

माघे शुक्लचतुर्थ्यां यो महिमानं शृणोति चेत् ।  
पठेद्वा तस्य भो राजन् सिद्धिदं सुभविष्यति ॥ ६७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेचतुर्थे खण्डे गजाननचरिते माघशुक्लचतुर्थीमाहात्म्यवर्णनं नाम द्वादशोऽध्यायः ॥

[[३९]]

