+++
title = "३९ लोभासुरब्रह्माण्डजयः"

+++
॥ श्रीगणेशाय नमः ॥

मुद्गल उवाच ।  

ततोऽतिदुःखितो विष्णुर्देवेन्द्रैश्च समन्वितः ।  
त्यक्त्वा विकुण्ठमेवं स ययौ शम्भुं शरण्यकम् ॥ १ ॥

गत्वा कैलासके दक्ष शिवं नत्वा जनार्दनः ।  
स्तुत्वा वृत्तान्तमेवं स कथयामास विस्तरात् ॥ २ ॥

श्रुत्वा महेश्वरो विष्णुं स देवं स्वपुरागतम् ।  
सान्त्वयामास युक्तैश्च नानादृष्टान्तदर्शनैः ॥ ३ ॥

शिव उवाच ।  

मा चिन्तां कुरु विष्णो त्वं सर्वज्ञ जगदीश्वर ।  
तपःपुण्यं महोग्रं यत्तेन त्वं स पराजितः ॥ ४ ॥

तपः कृतं च लोभेन फलं तस्य जनार्दन ।  
भुक्त्वा मरिष्यते नाथ कालस्तत्र प्रतीक्ष्यताम् ॥ ५ ॥

[[१०१]]

देवैः सह महाविष्णो मत्समीपे स्थिरो भव ।  
मदीयभक्तियुक्तो ह्यागमिष्यत्यत्र नैव सः ॥ ६ ॥

एवमुक्त्वा वचो विष्णुं शङ्करः शोकसंयुतः ।  
देवैस्तेन समायुक्तोऽतिष्ठत् कैलासपर्वते ॥ ७ ॥

अथ लोभासुरं सर्वैः संस्थितं दानवैर्वृतम् ।  
इन्द्रासने महाबाहुं तमूचुर्दानवोत्तमाः ॥ ८ ॥

विप्रचित्त्याद्या ऊचुः ।  
लोभ लोभ महाभाग शृणु नो वचनं हितम् ।  
विष्णुर्देवगणैः सर्वैः कैलासे शङ्करं ययौ ॥ ९ ॥

अस्माकं शङ्करः सोऽपीष्टदेवः पूज्य आदरात् ।  
शत्रून् रक्षति नः शम्भुर्भविष्यति विपक्षगः ॥ १० ॥

अधुना शङ्करस्यास्य भावार्थं प्रेष्यतां महान् ।  
दूतः सर्वार्थसूज्ञः कस्ततः क्षेमं भविष्यति ॥ ११ ॥

शिवो यदि स देवानां पक्षगो भवति प्रभो ।  
तदा शम्भुं प्रजेष्यामस्तपोबलसमन्विताः ॥ १२ ॥

न ते शम्भुर्वरस्यैव दाता जानीहि मानद ।  
कर्मणां फलदातारः कृता देवाश्च कर्मणा ॥ १३ ॥

कर्माधीनं जगत् सर्वं सदेवासुरमानुषम् ।  
कर्माज्ञावशगं दैत्य कर्मणा त्वं महाप्रभुः ॥ १४ ॥

देवाः कर्मफलं लोभाद्ददते न विशेषतः ।  
तदैश्वर्यविहीनास्ते पतन्ति स्वपदात् किल ॥ १५ ॥

अतस्त्यक्त्वा स्वसन्देहं त्यज शम्भुं विपक्षगम् ।  
कुरु कर्माश्रयं त्वं वै तेन क्षेमं भविष्यति ॥ १६ ॥

इत्युक्त्वा दानवेन्द्रास्ते विरामं चक्रुरञ्जसा ।  
लोभासुरस्ततस्तेषां वचने निरतोऽभवत् ॥ १७ ॥

गजासुरं महावीर्यं प्रेषयामास सत्वरम् ।  
कैलासे शङ्करस्यैव भावार्थं भावधारकः ॥ १८ ॥

गत्वा शम्भुं महादैत्यः प्रणम्य प्रत्युवाच सः ।  
वचनं लोभदैत्येन प्रेषितं सामपूर्वकम् ॥ १९ ॥

गजासुर उवाच ।  

महादेव नमस्तुभ्यं शृणु मे वचनं हितम् ।  
लोभासुरेण देवेश प्रेषितोऽहं विशेषतः ॥ २० ॥

तेन सङ्कथितं वाक्यं तच्छृणुष्व सुखप्रदम् ।  
त्वं साक्षादीश्वरः पूर्णोऽस्माकं पूज्यो निरन्तरम् ॥ २१ ॥

विष्णुर्देववरः स्वामिन्नागतस्ते प्रसन्निधौ ।  
अस्माकं शत्रुरेवाऽसौ तं त्यज त्वं सदाशिव ॥ २२ ॥

वयं भक्तास्त्वदीयाश्चास्माकं मित्रं तदेव ते ।  
मित्रं शत्रुस्तथा शम्भो पालयस्वादराद्धि नः ॥ २३ ॥

नो चेत् सङ्ग्रामभावेन जेष्यामस्त्वां न संशयः ।  
कर्मणा त्वं समर्थश्चेत् सञ्जातो भुङ्क्ष्व विष्टपम् ॥ २४ ॥

कर्मणा लोभकः शम्भो सर्वैश्वर्ययुतोऽधुना ।  
तस्मादस्मान् महाभाग रक्ष ते भक्तिसंयुतान् ॥ २५ ॥

तस्य तद्वचनं श्रुत्वाऽब्रवीन्निःश्वस्य शङ्करः ।  
गुजासुरं स्वयं साम्ना वचनं हितकारकम् ॥ २६ ॥

शिव उवाच ।  

गजासुर महालोभं वद मे वचनं हितम् ।  
गत्वा तं दानवेन्द्रं त्वं सर्वासुरसमन्वितम् ॥ २७ ॥

कैलासं विष्णुना त्यक्त्वा सहितोऽहं स्वदेवपैः ।  
गच्छामि यत्र कुत्रापि न त्यजामि जनार्दनम् ॥ २८ ॥

कर्मणा त्वं समर्थश्चेत् सञ्जातो भुङ्क्ष्व विष्टपम् ।  
सर्वं चराचरं तेऽभूत् स्वाधीनं नात्र संशयः ॥ २९ ॥

एवमुक्त्वा सुदुर्बुद्धिं शङ्करः सुरनायकैः ।  
जगाम पर्वतोद्देशे त्यक्त्वा कैलासमात्मनः ॥ ३० ॥

[[१०२]]

महावने महेशानः पर्वतद्रोणिमाश्रितः ।  
देवैर्विष्णुमुखैः सर्वैः पशुवत् कालचालकः ॥ ३१ ॥

गजासुरः सभां गत्वा जगाद सकलैर्युतम् ।  
लोभासुरं स वृत्तान्तं श्रुत्वा संहर्षितोऽभवत् ॥ ३२ ॥

ततः स सत्यलोके च विकुण्ठे शङ्करालये ।  
दानवान् स्थापयामास नानादेवपदेषु वै ॥ ३३ ॥

इन्द्रासनं परित्यज्य ययौ भूम्यां महासुरः ।  
स्वपुरे दानवेन्द्रैश्चावसद्भोगपरायणः ॥ ३४ ॥

न ममर्श निजात्मानं गर्वितः केवलं स तु ।  
स्त्रीमांसमदिरादिष्वासंसक्तोऽभूत् सुदुर्मतिः ॥ ३५ ॥

धन्यमात्मानमेवं स मन्यते स्म कृतार्थकम् ।  
ब्रह्माण्डं वशगं मेऽभून्न मत्तः श्रेष्ठ एककः ॥ ३६ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेचतुर्थे खण्डे गजाननचरिते लोभासुरब्रह्माण्डजयो नामैकोनचत्वारिंशोऽध्यायः ॥
