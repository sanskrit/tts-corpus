+++
title = "२४ ज्येष्ठकृष्णचतुर्थीवर्णनम्"

+++
॥ श्रीगणेशाय नमः ॥

दशरथ उवाच ।  

माहात्म्यं तच्छ्रुतं मुख्यं मया वैशाखके परम् ।  
सङ्कष्टीसम्भवं मुख्यं न तृप्तस्तदपि प्रभो ॥ १ ॥

अतो ज्येष्ठे चतुर्थी या सङ्कष्टी मुनिसत्तम ।  
तस्याश्चरितमेवं मे वद पूर्णं समासतः ॥ २ ॥

वसिष्ठ उवाच ।  

निषधेषु महाभागो नलो नामाऽभवन्नृपः ।  
तेजस्वी शस्त्रसम्पन्नः शास्त्रज्ञश्च बभूव ह ॥ ३ ॥

रूपवान् धनसम्पन्नश्चतुरङ्गबलान्वितः ।  
शस्त्रास्त्रैर्भूमिपालांश्च बभौ जित्वा महाबलान् ॥ ४ ॥

सामन्ता वशगा यस्य करदा इतरे नृपाः ।  
सार्वभौमो महाराजः शशास पृथिवीमिमाम् ॥ ५ ॥

धर्मेण दानशीलेन नीत्या त्यागेन भूमिपः ।  
यशसा पूरयामास त्रैलोक्यं स चराचरम् ॥ ६ ॥

इन्द्रलोके विधेर्लोके कैलासे वैष्णवे पदे ।  
यस्य वार्तां प्रचक्रुस्ते धर्मशीलस्य देवपाः ॥ ७ ॥

त्रिलोकीगमने सक्तः साधुदर्शनतत्परः ।  
देवविप्रातिथिप्रेप्सुर्दीनान्धादीनपालयत् ॥ ८ ॥

दमयन्ती महाभागा रूपेणाऽप्रतिमा भुवि ।  
भार्या यस्य विशालाक्षी जगन्मोहकरी बभौ ॥ ९ ॥

गुणा वर्णयितुं नैव शक्यास्तस्य महात्मनः ।  
पुण्यश्लोकः स वै राजा कलिं जिग्ये महायशाः ॥ १० ॥

कदाचिद्वनगेनैव भ्रात्रा कलिवशेन सः ।  
जितो द्यूतेन राज्यं त्यक्त्वा वनं स जगाम ह ॥ ११ ॥

तत्राऽपि कलिना मत्स्यमिषेणैव महासती ।  
प्रेरितेन नलेनाऽसौ त्यक्ता नृप वनान्तरे ॥ १२ ॥

अर्धवस्त्रधरा साऽपि दमयन्ती पितुर्गृहे ।  
नानादुःखसमायुक्ता जगाम नलवर्जिता ॥ १३ ॥

गृप्तरूपेण वर्षाणि त्रीणि क्रमणलालसः ।  
नलो बभ्राम तेजस्वी वने वस्त्रार्धधारकः ॥ १४ ॥

धर्मशीलं स राजानं कलिना पीडितं परम् ।  
दृष्ट्वा मुनिवरस्तत्र नारदः प्रजगाम ह ॥ १५ ॥

तं दृष्ट्वा लज्जितो राजा प्रणनाम कृताञ्जलिः ।  
लज्जितं तं समाज्ञाय नारदः स उवाच ह ॥ १६ ॥

नारद उवाच ।  

मा लज्जां कुरु राजेन्द्र कर्मणां गतिरीदृशी ।  
सावधानमना भूत्वा शृणु मे परमं वचः ॥ १७ ॥

तव राज्ये महाभाग व्रतं नष्टं महाद्भुतम् ।  
चतुर्थीसञ्ज्ञितं तेन राज्यभ्रष्टोऽसि साम्प्रतम् ॥ १८ ॥

सर्वादौ तत् प्रकर्तव्यं चतुर्वर्गफलप्रदम् ।  
न कृतं चेन् महाराज कर्म सर्वं निरर्थकम् ॥ १९ ॥

चतुःफलविहीनस्त्वं भवस्यत्र न संशयः ।  
अतोऽवश्यकभावेन कुरु त्वं सर्वसिद्धिदम् ॥ २० ॥

एवमुक्त्वा महायोगी नारदः श्रावयन्नृपम् ।  
माहात्म्यं व्रतमुख्यस्य चतुर्थ्याः शान्तिकारकम् ॥ २१ ॥

तच्छ्रुत्वा विस्मितो राजा नलस्तं प्रत्युवाच ह ।  
गणेश्वरस्य माहात्म्यं भजिष्यामि वदस्व मे ॥ २२ ॥

नारद उवाच ।  

गणेश्वरस्य माहात्म्यं शान्तियोगफलप्रदम् ।  
वक्तुं न शक्यते राजंस्तथापि शृणु मे वचः ॥ २३ ॥

ब्रह्मा विष्णुश्च शम्भुश्च शक्तिः सूर्योऽमरास्तथा ।  
शेषादिनागमुख्यास्तं भजन्ति कुलदैवतम् ॥ २४ ॥

अन्नप्राणादिकान्येव ब्रह्माणि नृपसत्तम ।  
भजन्ति तं विशेषेण कुलदेवं सनातनम् ॥ २५ ॥

[[२४]]

महावाक्यादिभिर्वेदास्तं भजन्ति सुयोगदम् ।  
महावाक्यानि राजेन्द्र भजन्ति ब्रह्मनायकम् ॥ २६ ॥

सर्वसिद्धिप्रदा यस्य वामाङ्गे प्रकृतिः परा ।  
पञ्चचित्तमयी बुद्धिर्दक्षिणाङ्गे व्यवस्थिता ॥ २७ ॥

स्वानन्दे वसतिर्यस्य सर्वपूज्योऽयमुच्यते ।  
सर्वादिर्गणनाथश्च विप्रैः सोऽन्तेषु तिष्ठति ॥ २८ ॥

गणाः समूहरूपाश्चान्तरबाह्यादियोगतः ।  
तेषां स्वामी गणेशोऽयं तं भजस्व विधानतः ॥ २९ ॥

एवमुक्त्वा ददौ तस्मै नृप मन्त्रं षडक्षरम् ।  
विधियुक्तं ततः सोऽन्तर्दधे गाणेशको मुनिः ॥ ३० ॥

ततः स नृपशार्दूलो ध्यात्वा हृदि गजाननम् ।  
मन्त्रं जजाप भावेन स्वात्मानं निन्दयन् भृशम् ॥ ३१ ॥

ततः कर्कोटकेनैव दष्टस्तेन बभूव ह ।  
विरूपस्तं ददौ वस्त्रं नागः पुनः स्वरूपदम् ॥ ३२ ॥

तेन संहर्षितो भूप ऋतुपर्णं जगाम ह ।  
तेनैव मानितोऽत्यन्तं विरूपो गुणसंयुतः ॥ ३३ ॥

पितुर्गृहे गता नारी दमयन्ती महासती ।  
तद्व्रतं कारयामास गत्वा तामपि नारदः ॥ ३४ ॥

नलेन दमयन्त्या तज्ज्येष्ठमासे समागतम् ।  
प्रथमं तद्व्रतं मुख्यं सङ्कष्टीसञ्ज्ञकं कृतम् ॥ ३५ ॥

त्रीणि वर्षाणि पूर्णानि गुप्तरूपेण संस्थितः ।  
नलश्चतुर्थीजेनैव पुण्येन ज्ञानवानभूत् ॥ ३६ ॥

ततः श्वशुरमागम्य ऋतुपर्णेन संयुतः ।  
स्वात्मानं नागवस्त्रेण पूर्वरूपं चकार ह ॥ ३७ ॥

दमयन्त्या युतः सोऽपि श्वशुरेण च सेनया ।  
ऋतुपर्णेन राजेन्द्रो गतः स्वनगरे ततः ॥ ३८ ॥

भ्रात्रा सम्मानितोऽत्यन्तं चकार राज्यमुत्तमम् ।  
विघ्नहीनः स्वभावेन हृष्टपुष्टजनैर्वृतः ॥ ३९ ॥

ततो बहौ गते काले पुत्रं राज्येऽभिषिच्य सः ।  
सपत्नीको वने गत्वाऽभजत्तं गणनायकम् ॥ ४० ॥

अन्ते जगाम राजाऽसौ स्वानन्दे गणपं नृप ।  
तत्रैव ब्रह्मभूतः स बभूव नलनामकः ॥ ४१ ॥

नलेन सम्प्रदिष्टा ये जना भूमितले ततः ।  
शुक्लकृष्णचतुर्थीजं मुख्यं चक्रुर्व्रतं नृप ॥ ४२ ॥

ते सर्वे सुखसंयुक्ता बुभुजुः सुखमुत्तमम् ।  
पुत्रपौत्रादिभिर्युक्ता रोगैः संवर्जिता नृप ॥ ४३ ॥

अन्ते क्रमेण सर्वे ते ब्रह्मभूता बभूविरे ।  
एवं कृष्णे ज्येष्ठमासे माहात्म्यं सङ्कटीभवम् ॥ ४४ ॥

कथितं ते नृपश्रेष्ठ पुनस्त्वं शृणु सिद्धिदम् ।  
ज्येष्ठकृष्णचतुर्थीजं सर्वसङ्कटहारकम् ॥ ४५ ॥

मालवेन्त्यजजः कश्चित् पापकर्मा बभूव ह ।  
वनं गत्वा द्विजादीन् स जघान द्रव्यलोलुपः ॥ ४६ ॥

एकाकिनीं स्त्रियं दृष्ट्वा बलेन बुभुजे खलः ।  
सती परनरस्पर्शहीना तत्याज सा तनुम् ॥ ४७ ॥

एवं नानाविधं पापं चकार जातिदूषणः ।  
न तच्छक्यं कथयितुं पापभोगभयान् मया ॥ ४८ ॥

एकदा वनसंस्थश्च चाण्डालः शस्त्रधारकः ।  
कञ्चित् पुरुषकं दृष्ट्वाऽधावत् स हननाय तम् ॥ ४९ ॥

पलायनपरः सोऽपि जगाम भयसङ्कुलः ।  
हाहा कृत्वा पुरोदेशे स ततो निष्फलोऽभवत् ॥ ५० ॥

एतस्मिन्नन्तरे तत्र पुरुषाः शस्त्रधारकाः ।  
राज्ञः समागतास्तत्र श्रुत्वा कोलाहलं तयोः ॥ ५१ ॥

[[७०]]


ते धृत्वा ताडयामासुः पुनस्तं राजसेवकाः ।  
बद्ध्वा राज्ञे ददुर्दुष्टं राजा चिक्षेप बन्धने ॥ ५२ ॥

तत्रैव दैवयोगेन प्राप्ता ज्येष्ठचतुर्थिका ।  
कृता तेनान्नहीनोऽयं बभूवे बन्धनाकुलः ॥ ५३ ॥

चन्द्रोदये दयायुक्तै रक्षकैस्तैर्महामते ।  
अन्नं दत्तं तथा भुक्तं तेन दुष्टेन तत्क्षणात् ॥ ५४ ॥

राजाज्ञया च तं दुष्टं पञ्चम्यां जघ्नुरादरात् ।  
स मृतोन्त्यजजस्तत्र ब्रह्मभूतो बभूव ह ॥ ५५ ॥

एवं नाना जना राजन् व्रतपुण्यप्रभावतः ।  
भुक्त्वा भोगांश्च ते सर्वे ब्रह्मभूता बभूविरे ॥ ५६ ॥

अपारमाहात्म्ययुतं व्रतं वक्तुं न शक्यते ।  
तथाऽपि कथितं भूप माहात्म्यं सङ्कटीभवम् ॥ ५७ ॥

इदं ज्येष्ठचतुर्थ्यास्तु कृष्णायाः संशृणोति यः ।  
माहात्म्यं वा पठति स लभते स्वेप्सितं फलम् ॥ ५८ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेचतुर्थे खण्डे गजाननचरिते ज्येष्ठकृष्णचतुर्थीवर्णनं नाम चतुर्विंशोऽध्यायः ॥
