+++
title = "०६ अङ्गारको भाद्र-शुक्ल-चतुर्थी-चन्द्रः"

+++
॥ श्रीगणेशाय नमः ॥

## अङ्गारक-युताया मुख्यता
दशरथ उवाच ।  

<details open><summary>विश्वास-प्रस्तुतिः</summary>

**अङ्गारक-युता** स्वामिन्  
कथं **श्रेष्ठा बभूव** सा ।  
तन्मे **ब्रूहि** विशेषेण  
संशयोऽत्र महांश्च मे ॥ १ ॥
</details>

<details><summary>मूलम्</summary>

अङ्गारकयुता स्वामिन् कथं श्रेष्ठा बभूव सा ।  
तन्मे ब्रूहि विशेषेण संशयोऽत्र महांश्च मे ॥ १ ॥
</details>

वसिष्ठ उवाच ।  

<details open><summary>विश्वास-प्रस्तुतिः</summary>

भरद्वाजात् **समुत्पन्नः**  
पृथ्व्यां **भौमो** महामतिः ।  
"गणानां त्वे"तिमन्त्रेण  
**पूजयाम् आस** विघ्नपम् ॥ २ ॥
</details>

<details><summary>मूलम्</summary>

भरद्वाजात् समुत्पन्नः पृथ्व्यां भौमो महामतिः ।  
गणानां त्वेतिमन्त्रेण पूजयामास विघ्नपम् ॥ २ ॥
</details>

<details open><summary>विश्वास-प्रस्तुतिः</summary>

**तताप** स तपो रम्यं  
ध्यात्वा देवं गजाननम् ।  
पारिनेराच् च नगरात्  
पश्चिमे वन-संस्थितः ॥ ३ ॥
</details>

<details><summary>मूलम्</summary>

तताप स तपो रम्यं ध्यात्वा देवं गजाननम् ।  
पारिनेराच्च नगरात् पश्चिमे वनसंस्थितः ॥ ३ ॥
</details>

<details open><summary>विश्वास-प्रस्तुतिः</summary>

शतवर्षैर् **गणाध्यक्षः**  
प्रसन्नस् **तं ययौ** नृप ।  
**वरं ब्रूहि** महाभाग  
भूमिपुत्रेति सो **ऽब्रवीत्** ॥ ४ ॥
</details>

<details><summary>मूलम्</summary>

शतवर्षैर्गणाध्यक्षः प्रसन्नस्तं ययौ नृप ।  
वरं ब्रूहि महाभाग भूमिपुत्रेति सोऽब्रवीत् ॥ ४ ॥
</details>

<details open><summary>विश्वास-प्रस्तुतिः</summary>

ततो भौमो गणाधीशं  
**पूजयन्** भक्ति-भावतः ।  
**स्तुत्वा** तं स **जगादेति**  
वरं सर्व-सुख-प्रदम् ॥ ५ ॥
</details>

<details><summary>मूलम्</summary>

ततो भौमो गणाधीशं पूजयन् भक्तिभावतः ।  
स्तुत्वा तं स जगादेति वरं सर्वसुखप्रदम् ॥ ५ ॥
</details>

<details open><summary>विश्वास-प्रस्तुतिः</summary>

नर-देहेन युक्तो ऽहं  
तथापि गणनायक ।  
**इच्छामि चामृतं** पातुं  
**ग्रहं** मां **कुरु** मानद ॥ ६ ॥
</details>

<details><summary>मूलम्</summary>

नरदेहेन युक्तोऽहं तथापि गणनायक ।  
इच्छामि चामृतं पातुं ग्रहं मां कुरु मानद ॥ ६ ॥
</details>

<details open><summary>विश्वास-प्रस्तुतिः</summary>

तव भक्त्य्-एक-निलयं  
नाम्ना मङ्गल-सञ्ज्ञकम् ।  
**ऋण-हर्तारम्** एवं मां  
प्रभो **कुरु** धन-प्रदम् ॥ ७ ॥
</details>

<details><summary>मूलम्</summary>

तव भक्त्येकनिलयं नाम्ना मङ्गलसञ्ज्ञकम् ।  
ऋणहर्तारमेवं मां प्रभो कुरु धनप्रदम् ॥ ७ ॥
</details>

<details open><summary>विश्वास-प्रस्तुतिः</summary>

माघ-कृष्ण-चतुर्थ्यां यद्  
दर्शनं ते मया कृतम् ।  
मया युक्ता ततो देवी  
**महा-पुण्य-प्रदा ऽस्तु** सा ॥ ८ ॥
</details>

<details><summary>मूलम्</summary>

माघकृष्णचतुर्थ्यां यद्दर्शनं ते मया कृतम् ।  
मया युक्ता ततो देवी महापुण्यप्रदाऽस्तु सा ॥ ८ ॥
</details>

<details open><summary>विश्वास-प्रस्तुतिः</summary>

तथेति गणनाथेन  
कृतं सर्वं नराधिप ।  
**अतोऽङ्गारयुता** पुण्या  
चतुर्थी **मुख्यतां गता** ॥ ९ ॥
</details>

<details><summary>मूलम्</summary>

तथेति गणनाथेन कृतं सर्वं नराधिप ।  
अतोऽङ्गारयुता पुण्या चतुर्थी मुख्यतां गता ॥ ९ ॥
</details>

## भाद्र-चतुर्थी-चन्द्र-दर्शन-निषेधः
<details open><summary>विश्वास-प्रस्तुतिः</summary>

अधुना चेतिहासं ते  
कथयामि विशेषतः ।  
**भाद्र-शुक्ल-चतुर्थ्यां** वै  
**न द्रष्टव्यो निशाकरः** ॥ १० ॥+++(5)+++
</details>

<details><summary>मूलम्</summary>

अधुना चेतिहासं ते कथयामि विशेषतः ।  
भाद्रशुक्लचतुर्थ्यां वै न द्रष्टव्यो निशाकरः ॥ १० ॥
</details>

<details open><summary>विश्वास-प्रस्तुतिः</summary>

तत्र ते **कारणं** सर्वं  
**कथयामि** सविस्तरम् ।  
येन दोष-विहीनस् त्वं  
**गणेशं भजसे** नृप ॥ ११ ॥
</details>

<details><summary>मूलम्</summary>

तत्र ते कारणं सर्वं कथयामि सविस्तरम् ।  
येन दोषविहीनस्त्वं गणेशं भजसे नृप ॥ ११ ॥
</details>

### आदिपूज्यता
<details open><summary>विश्वास-प्रस्तुतिः</summary>

एकदा देव-संयुक्तैर्  
मुनिभिश् चैव **निश्चितम्** ।  
**गणेशांश-समुद्भूताः**  
पञ्च **देवा** न संशयः ॥ १२ ॥
</details>

<details><summary>मूलम्</summary>

एकदा देवसंयुक्तैर्मुनिभिश्चैव निश्चितम् ।  
गणेशांशसमुद्भूताः पञ्च देवा न संशयः ॥ १२ ॥
</details>

<details open><summary>विश्वास-प्रस्तुतिः</summary>

ते गणेश-स्वरूपाद् वै  
कदा **भिन्ना भवन्ति न** ।  
तेषां स्मरण-मात्रेण  
**सन्तुष्टो गण-नायकः** ॥ १३ ॥+++(५)+++
</details>

<details><summary>मूलम्</summary>

ते गणेशस्वरूपाद्वै कदा भिन्ना भवन्ति न ।  
तेषां स्मरणमात्रेण सन्तुष्टो गणनायकः ॥ १३ ॥
</details>

<details open><summary>विश्वास-प्रस्तुतिः</summary>

भविष्यति न सन्देहस्  
तस्माद् आदौ मुनीश्वराः ।  
**शिवादीन् पूजयत** च  
तेन **सिद्धिम् अवाप्स्यथ** ॥ १४ ॥
</details>

<details><summary>मूलम्</summary>

भविष्यति न सन्देहस्तस्मादादौ मुनीश्वराः ।  
शिवादीन् पूजयत च तेन सिद्धिमवाप्स्यथ ॥ १४ ॥
</details>

<details open><summary>विश्वास-प्रस्तुतिः</summary>

**एवं** ज्ञानबलेनाज्ञैः  
**कृतं** देवैः सह-र्षिभिः ।  
पञ्चभिर् विष्णु-मुख्यैस्  
**तत् तथेति प्रतिपादितम्** ॥ १५ ॥
</details>

<details><summary>मूलम्</summary>

एवं ज्ञानबलेनाज्ञैः कृतं देवैः सहर्षिभिः ।  
पञ्चभिर्विष्णुमुख्यैस्तत्तथेति प्रतिपादितम् ॥ १५ ॥
</details>

<details open><summary>विश्वास-प्रस्तुतिः</summary>

ततः सर्वे **मुनिगणाश्**  
**चक्रुस्** ते तादृशीं क्रियाम् ।  
तया सिद्धि-विहीनास् ते  
**भ्रान्ताः** सर्वे **बभूविरे** ॥ १६ ॥
</details>

<details><summary>मूलम्</summary>

ततः सर्वे मुनिगणाश्चक्रुस्ते तादृशीं क्रियाम् ।  
तया सिद्धिविहीनास्ते भ्रान्ताः सर्वे बभूविरे ॥ १६ ॥
</details>

<details open><summary>विश्वास-प्रस्तुतिः</summary>

समागता देवगणैः  
**ब्रह्माणं तुष्टुवुर्** नृप ।  
वृत्तान्तं **कथयाम् आसुः**  
सोऽपि **चिन्तातुरो ऽभवत्** ॥ १७ ॥
</details>

<details><summary>मूलम्</summary>

समागता देवगणैः ब्रह्माणं तुष्टुवुर्नृप ।  
वृत्तान्तं कथयामासुः सोऽपि चिन्तातुरोऽभवत् ॥ १७ ॥
</details>

<details open><summary>विश्वास-प्रस्तुतिः</summary>

**सस्मार शिव-मुख्यांश्** च  
ब्रह्माणं **ते समाययुः** ।  
विष्णुः शिवोऽर्यमा शक्तिस्  
तेऽपि **श्रुत्वा सुविस्मिताः** ॥ १८ ॥
</details>

<details><summary>मूलम्</summary>

सस्मार शिवमुख्यांश्च ब्रह्माणं ते समाययुः ।  
विष्णुः शिवोऽर्यमा शक्तिस्तेऽपि श्रुत्वा सुविस्मिताः ॥ १८ ॥
</details>

<details open><summary>विश्वास-प्रस्तुतिः</summary>

एतस्मिन्न् अन्तरे तत्र  
**शब्दः** सर्व-भयङ्-करः ।  
**बभूव** तीव्र-घोषेण  
युक्तः प्रलय-सूचकः ॥ १९ ॥
</details>

<details><summary>मूलम्</summary>

एतस्मिन्नन्तरे तत्र शब्दः सर्वभयङ्करः ।  
बभूव तीव्रघोषेण युक्तः प्रलयसूचकः ॥ १९ ॥
</details>

<details open><summary>विश्वास-प्रस्तुतिः</summary>

शब्दं **श्रुत्वा भयोद्विग्ना**  
बभूवुः शम्भु-मुख्यकाः ।  
ततोऽकस्मान् महा-भीमः  
**पुरुषः प्रकटो** ऽभवत् ॥ २० ॥
</details>

<details><summary>मूलम्</summary>

शब्दं श्रुत्वा भयोद्विग्ना बभूवुः शम्भुमुख्यकाः ।  
ततोऽकस्मान् महाभीमः पुरुषः प्रकटोऽभवत् ॥ २० ॥
</details>

<details open><summary>विश्वास-प्रस्तुतिः</summary>

विकरालं च तं **दृष्ट्वा**  
**मुमूर्च्छुः** शङ्करादयः ।  
मुनयो देवताः केऽपि  
**पलायन्त** च मूर्च्छिताः ॥ २१ ॥
</details>

<details><summary>मूलम्</summary>

विकरालं च तं दृष्ट्वा मुमूर्च्छुः शङ्करादयः ।  
मुनयो देवताः केऽपि पलायन्त च मूर्च्छिताः ॥ २१ ॥
</details>

<details open><summary>विश्वास-प्रस्तुतिः</summary>

मुहूर्त-मात्र-काले वै  
गते ब्रह्मादयः सुराः ।  
**सावधाना बभूवुस्**  
तं **ददृशुः** पुरतः स्थितम् ॥ २२ ॥
</details>

<details><summary>मूलम्</summary>

मुहूर्तमात्रकाले वै गते ब्रह्मादयः सुराः ।  
सावधाना बभूवुस्तं ददृशुः पुरतः स्थितम् ॥ २२ ॥
</details>

<details open><summary>विश्वास-प्रस्तुतिः</summary>

ततो ऽतिभय-संयुक्तास्  
**तुष्टुवुर्** गण-नायकम् ।  
**ध्यात्वा** हृदि महद्-रूपं  
गज-वक्त्रादि-चिह्नितम् ॥ २३ ॥
</details>

<details><summary>मूलम्</summary>

ततोऽतिभयसंयुक्तास्तुष्टुवुर्गणनायकम् ।  
ध्यात्वा हृदि महद्रूपं गजवक्त्रादिचिह्नितम् ॥ २३ ॥
</details>

ब्रह्माद्या ऊचुः ।  

<details open><summary>विश्वास-प्रस्तुतिः</summary>

**नमस्ते गणनाथाय**  
विघ्नानां पतये नमः ।  
अनाथानां सुनाथाय  
नमो विघ्ननिवारण ॥ २४ ॥
</details>

<details><summary>मूलम्</summary>

नमस्ते गणनाथाय विघ्नानां पतये नमः ।  
अनाथानां सुनाथाय नमो विघ्ननिवारण ॥ २४ ॥
</details>

<details open><summary>विश्वास-प्रस्तुतिः</summary>

भक्तेभ्यः सर्वदात्रे ते  
निराकाराय साक्षिणे ।  
अमेयायाप्रतर्क्याय  
हेरम्बाय नमो नमः ॥ २५ ॥
</details>

<details><summary>मूलम्</summary>

भक्तेभ्यः सर्वदात्रे ते निराकाराय साक्षिणे ।  
अमेयायाप्रतर्क्याय हेरम्बाय नमो नमः ॥ २५ ॥
</details>

<details open><summary>विश्वास-प्रस्तुतिः</summary>

गजाननाय देवाय शूर्पकर्णाय ते नमः ।  
महोदराय सर्वेषामादिपूज्याय वै नमः ॥ २६ ॥
</details>

<details><summary>मूलम्</summary>

गजाननाय देवाय शूर्पकर्णाय ते नमः ।  
महोदराय सर्वेषामादिपूज्याय वै नमः ॥ २६ ॥
</details>

[[१२]]


<details open><summary>विश्वास-प्रस्तुतिः</summary>

सर्वादये महादात्रे  
सर्वपूज्याय वै नमः ।  
सर्वभावस्थितायैव  
ढुण्ढिराजाय ते नमः ॥ २७ ॥
</details>

<details><summary>मूलम्</summary>

सर्वादये महादात्रे सर्वपूज्याय वै नमः ।  
सर्वभावस्थितायैव ढुण्ढिराजाय ते नमः ॥ २७ ॥
</details>

<details open><summary>विश्वास-प्रस्तुतिः</summary>

स्वानन्द-वासिने तुभ्यं  
योग-शान्ति-मयाय च ।  
योगिभ्यो योग-दात्रे वै  
योगानां पतये नमः ॥ २८ ॥
</details>

<details><summary>मूलम्</summary>

स्वानन्दवासिने तुभ्यं योगशान्तिमयाय च ।  
योगिभ्यो योगदात्रे वै योगानां पतये नमः ॥ २८ ॥
</details>

<details open><summary>विश्वास-प्रस्तुतिः</summary>

सृष्टि-कर्त्रे च पात्रे ते  
सृष्टि-हर्त्रे नमो नमः ।  
गणेशाय गुणानां वै  
चालकाय नमो नमः ॥ २९ ॥
</details>

<details><summary>मूलम्</summary>

सृष्टिकर्त्रे च पात्रे ते सृष्टिहर्त्रे नमो नमः ।  
गणेशाय गुणानां वै चालकाय नमो नमः ॥ २९ ॥
</details>

<details open><summary>विश्वास-प्रस्तुतिः</summary>

आत्मने ऽनात्मने चैव  
कारणानां प्रकाशिने ।  
ब्रह्मेशाय सदा नाथ  
देव-पालक-रूपिणे ॥ ३० ॥
</details>

<details><summary>मूलम्</summary>

आत्मनेऽनात्मने चैव कारणानां प्रकाशिने ।  
ब्रह्मेशाय सदानाथ देवपालकरूपिणे ॥ ३० ॥
</details>

<details open><summary>विश्वास-प्रस्तुतिः</summary>

**निवारय महा-विघ्नं**  
सहसा समुपस्थितम् ।  
**ग्रसिष्यति न चेद्** अण्डम्  
अस्मान् वै नात्र संशयः ॥ ३१ ॥
</details>

<details><summary>मूलम्</summary>

निवारय महाविघ्नं सहसा समुपस्थितम् ।  
ग्रसिष्यति न चेदण्डमस्मान् वै नात्र संशयः ॥ ३१ ॥
</details>

<details open><summary>विश्वास-प्रस्तुतिः</summary>

त्वदीय-पाद-पद्मस्य  
**वयं दासा** गजानन ।  
**मरिष्यामो यदा** नाथ  
**यशस् तव गतं** तदा ॥ ३२ ॥+++(४)+++
</details>

<details><summary>मूलम्</summary>

त्वदीयपादपद्मस्य वयं दासा गजानन ।  
मरिष्यामो यदा नाथ यशस्तव गतं तदा ॥ ३२ ॥
</details>

<details open><summary>विश्वास-प्रस्तुतिः</summary>

अधुना रक्ष देवेश  
न वयं द्रष्टुम् उग्रकम् ।  
क्षमा, **गच्छन्ति** नः **प्राणा**  
**रक्ष** विघ्नेश रक्ष भोः ॥ ३३ ॥
</details>

<details><summary>मूलम्</summary>

अधुना रक्ष देवेश न वयं द्रष्टुमुग्रकम् ।  
क्षमा गच्छन्ति नः प्राणा रक्ष विघ्नेश रक्ष भोः ॥ ३३ ॥
</details>

<details open><summary>विश्वास-प्रस्तुतिः</summary>

एवं संस्तुवतां तेषां  
पुरः सोऽपि महा-पुमान् ।  
**गणेशाकार-रूपेण**  
बभूव नृप-सत्तम ॥ ३४ ॥
</details>

<details><summary>मूलम्</summary>

एवं संस्तुवतां तेषां पुरः सोऽपि महापुमान् ।  
गणेशाकाररूपेण बभूव नृपसत्तम ॥ ३४ ॥
</details>

<details open><summary>विश्वास-प्रस्तुतिः</summary>

ततस्ते तं **प्रणेमुश्** च  
**पूजयाम् आसुर्** आदरात् ।  
**मानसीं** स्वसुतां तस्मै  
**ददुः** सर्वे शिवादयः ॥ ३५ ॥
</details>

<details><summary>मूलम्</summary>

ततस्ते तं प्रणेमुश्च पूजयामासुरादरात् ।  
मानसीं स्वसुतां तस्मै ददुः सर्वे शिवादयः ॥ ३५ ॥
</details>

<details open><summary>विश्वास-प्रस्तुतिः</summary>

**सरस्वतीं** ददौ **ब्रह्मा**,  
**विष्णुः पुष्टिं** च मानसीम् ।  
**योगिनीं शङ्करश्** चैव  
**मोहिनीं** जगद्-अम्बिका ॥ ३६ ॥
</details>

<details><summary>मूलम्</summary>

सरस्वतीं ददौ ब्रह्मा विष्णुः पुष्टिं च मानसीम् ।  
योगिनीं शङ्करश्चैव मोहिनीं जगदम्बिका ॥ ३६ ॥
</details>

<details open><summary>विश्वास-प्रस्तुतिः</summary>

**सञ्जीवनीं** ददौ तस्मै  
**भानुः** सर्व-प्रियङ्करः ।  
एवं सम्पूज्य विघ्नेशं  
प्रणतास् ते महीपते ॥ ३७ ॥
</details>

<details><summary>मूलम्</summary>

सञ्जीवनीं ददौ तस्मै भानुः सर्वप्रियङ्करः ।  
एवं सम्पूज्य विघ्नेशं प्रणतास्ते महीपते ॥ ३७ ॥
</details>

<details open><summary>विश्वास-प्रस्तुतिः</summary>

**उवाच** तान् स **उत्थाप्य**  
विघ्नेशो भक्ति-भावतः ।  
विष्णु-मुख्यान महेशांश् च  
मेघ-गम्भीर-निःस्वनः ॥ ३८ ॥
</details>

<details><summary>मूलम्</summary>

उवाच तान् स उत्थाप्य विघ्नेशो भक्तिभावतः ।  
विष्णुमुख्यान महेशांश्च मेघगम्भीरनिःस्वनः ॥ ३८ ॥
</details>

श्रीगणेश उवाच ।  

<details open><summary>विश्वास-प्रस्तुतिः</summary>

शम्भुमुख्याः **शृणुत** च  
देवेन्द्रा मुनि-मुख्यकाः ।  
मदीयांशा भवन्तोऽपि  
**गर्वं मा कुरुत** प्रियाः ॥ ३९ ॥
</details>

<details><summary>मूलम्</summary>

शम्भुमुख्याः शृणुत च देवेन्द्रा मुनिमुख्यकाः ।  
मदीयांशा भवन्तोऽपि गर्वं मा कुरुत प्रियाः ॥ ३९ ॥
</details>

<details open><summary>विश्वास-प्रस्तुतिः</summary>

चराचरं मदीयांशं  
मद्-रहितं न किञ्चन ।  
तेभ्यः सिद्धि-प्रदानार्थं  
**देह-धारी भवाम्य्** अहम् ॥ ४० ॥
</details>

<details><summary>मूलम्</summary>

चराचरं मदीयांशं मद्रहितं न किञ्चन ।  
तेभ्यः सिद्धिप्रदानार्थं देहधारी भवाम्यहम् ॥ ४० ॥
</details>

<details open><summary>विश्वास-प्रस्तुतिः</summary>

यदि ज्ञानेन **मां त्यक्त्वा**  
**पूजयेत्** तृण-रूपकम् ।  
तेना **ऽहं किं** महादेवाः  
**पूजितो** वदत प्रियाः ॥ ४१ ॥
</details>

<details><summary>मूलम्</summary>

यदि ज्ञानेन मां त्यक्त्वा पूजयेत् तृणरूपकम् ।  
तेनाऽहं किं महादेवाः पूजितो वदत प्रियाः ॥ ४१ ॥
</details>

<details open><summary>विश्वास-प्रस्तुतिः</summary>

तत्रांशो वर्तते किञ्चिन्  
मदीयस् तत् समा च मे ।  
**तृप्तिर् जाता** न सन्देहः  
**पूर्णस्** तृप्तो भवामि **न** ॥ ४२ ॥
</details>

<details><summary>मूलम्</summary>

तत्रांशो वर्तते किञ्चिन् मदीयस्तत् समा च मे ।  
तृप्तिर्जाता न सन्देहः पूर्णस्तृप्तो भवामि न ॥ ४२ ॥
</details>

<details open><summary>विश्वास-प्रस्तुतिः</summary>

भवन्तोऽपि तथा विप्रैः  
कलांशाः पूजिता यदि ।  
**कलांशरूपा मे तृप्तिस्**  
तेन जाता गुणात्मिका ॥ ४३ ॥
</details>

<details><summary>मूलम्</summary>

भवन्तोऽपि तथा विप्रैः कलांशाः पूजिता यदि ।  
कलांशरूपा मे तृप्तिस्तेन जाता गुणात्मिका ॥ ४३ ॥
</details>

<details open><summary>विश्वास-प्रस्तुतिः</summary>

ब्रह्माण्डे पूजिते पूर्णे  
**न तृप्तोऽहं** भवामि च ।  
अनन्तानि मदीयेषु  
ब्रह्माण्डानि स्वलोमसु ॥ ४४ ॥+++(४)+++
</details>

<details><summary>मूलम्</summary>

ब्रह्माण्डे पूजिते पूर्णे न तृप्तोऽहं भवामि च ।  
अनन्तानि मदीयेषु ब्रह्माण्डानि स्वलोमसु ॥ ४४ ॥
</details>

<details open><summary>विश्वास-प्रस्तुतिः</summary>

**गज-वक्त्रादि-चिह्नेन**  
चिह्नितो ऽहं महेश्वरः ।  
जगद्-ब्रह्म-मयस् तत्र  
**तिष्ठामि** योग-शान्ति-दः ॥ ४५ ॥
</details>

<details><summary>मूलम्</summary>

गजवक्त्रादिचिह्नेन चिह्नितोऽहं महेश्वरः ।  
जगद्ब्रह्ममयस्तत्र तिष्ठामि योगशान्तिदः ॥ ४५ ॥
</details>

<details open><summary>विश्वास-प्रस्तुतिः</summary>

तस्य पूजन-मात्रेण  
जगद्-ब्रह्म सुपूजितम् ।  
अहं तयोश् च योगे वै  
**पूर्णः सम्पूजितो** मतः ॥ ४६ ॥
</details>

<details><summary>मूलम्</summary>

तस्य पूजनमात्रेण जगद्ब्रह्म सुपूजितम् ।  
अहं तयोश्च योगे वै पूर्णः सम्पूजितो मतः ॥ ४६ ॥
</details>

<details open><summary>विश्वास-प्रस्तुतिः</summary>

मां त्यक्त्वा ज्ञान-मोहेन  
मोहिता मुनिदेवताः ।  
**भवतां पूजनं चक्रुः**  
सर्वादौ विघ्न-संयुताः ॥ ४७ ॥
</details>

<details><summary>मूलम्</summary>

मां त्यक्त्वा ज्ञानमोहेन मोहिता मुनिदेवताः ।  
भवतां पूजनं चक्रुः सर्वादौ विघ्नसंयुताः ॥ ४७ ॥
</details>

<details open><summary>विश्वास-प्रस्तुतिः</summary>

तत्रापि मद्-असंयुक्ता  
भवन्तस् तादृशात्मकाः ।  
सिद्धिहीनास् ततो जाताः  
पुनर् **मा कुरुत** त्व् इदम् ॥ ४८ ॥
</details>

<details><summary>मूलम्</summary>

तत्रापि मदसंयुक्ता भवन्तस्तादृशात्मकाः ।  
सिद्धिहीनास्ततो जाताः पुनर्मा कुरुत त्विदम् ॥ ४८ ॥
</details>

<details open><summary>विश्वास-प्रस्तुतिः</summary>

पूर्वस्मिंश् च भवद्भिर् वै  
**सेवितो** भक्तिसंयुतैः ।  
अतः सहामि देवेशा  
**दत्तं वो दर्शनं** मया ॥ ४९ ॥
</details>

<details><summary>मूलम्</summary>

पूर्वस्मिंश्च भवद्भिर्वै सेवितो भक्तिसंयुतैः ।  
अतःसहामि देवेशा दत्तं वो दर्शनं मया ॥ ४९ ॥
</details>

<details open><summary>विश्वास-प्रस्तुतिः</summary>

कलांशमात्रेण यदि सन्-  
तुष्टोऽहं भवामि चेत् ।  
तदा **देह-धरः कस्मात्**  
**स्थास्यामि** वदत प्रियाः ॥ ५० ॥
</details>

<details><summary>मूलम्</summary>

कलांशमात्रेण यदि सन्तुष्टोऽहं भवामि चेत् ।  
तदा देहधरः कस्मात् स्थास्यामि वदत प्रियाः ॥ ५० ॥
</details>

<details open><summary>विश्वास-प्रस्तुतिः</summary>

एवम् उक्त्वा गणाधीशो  
**विरराम** महीपते ।  
तेऽपि **प्रणम्य** विघ्नेशं  
स्वदोषं **प्रक्षमापयन्** ॥ ५१ ॥
</details>

<details><summary>मूलम्</summary>

एवमुक्त्वा गणाधीशो विरराम महीपते ।  
तेऽपि प्रणम्य विघ्नेशं स्वदोषं प्रक्षमापयन् ॥ ५१ ॥
</details>

### शापः
<details open><summary>विश्वास-प्रस्तुतिः</summary>

एतस्मिन्न् अन्तरे तत्र  
**चन्द्रः** शङ्कर-भाल-गः ।  
**जहास** विवृतैर् दन्तैर्  
गणेशं **रूप-गर्वितः** ॥ ५२ ॥
</details>

<details><summary>मूलम्</summary>

एतस्मिन्नन्तरे तत्र चन्द्रः शङ्करभालगः ।  
जहास विवृतैर्दन्तैर्गणेशं रूपगर्वितः ॥ ५२ ॥
</details>

<details open><summary>विश्वास-प्रस्तुतिः</summary>

**उवाच** मोहितोऽत्यन्तं  
**प्रणम्य** गणनायकम् ।  
गजवक्त्र-युतं **रूपं**  
किं धृतं **विकटं** प्रभो ॥ ५३ ॥
</details>

<details><summary>मूलम्</summary>

उवाच मोहितोऽत्यन्तं प्रणम्य गणनायकम् ।  
गजवक्त्रयुतं रूपं किं धृतं विकटं प्रभो ॥ ५३ ॥
</details>

[[१३]]

<details open><summary>विश्वास-प्रस्तुतिः</summary>

पुनः पुनर् **उवाचेदं**  
वाक्यं हास्य-परायणः ।  
ततस् तं कुपितो देवः  
**शशाप** शश-लाञ्छनम् ॥ ५४ ॥
</details>

<details><summary>मूलम्</summary>

पुनः पुनरुवाचेदं वाक्यं हास्यपरायणः ।  
ततस्तं कुपितो देवः शशाप शशलाञ्छनम् ॥ ५४ ॥
</details>

<details open><summary>विश्वास-प्रस्तुतिः</summary>

ये **त्वां विलोकयन्ते** वै  
चन्द्र ते पापिनः सदा ।  
भवन्तु **विघ्न-संयुक्ता**  
मद्-वाक्यान् नात्र संशयः ॥ ५५ ॥
</details>

<details><summary>मूलम्</summary>

ये त्वां विलोकयन्ते वै चन्द्र ते पापिनः सदा ।  
भवन्तु विघ्नसंयुक्ता मद्वाक्यान्नात्र संशयः ॥ ५५ ॥
</details>

<details open><summary>विश्वास-प्रस्तुतिः</summary>

एवम् **उक्त्वान्तर् दधे** ऽसौ  
गणेशो ब्रह्मनायकः ।  
भार्याभिः सहितो भूप  
**चन्द्रश् च मलिनो** ऽभवत् ॥ ५६ ॥
</details>

<details><summary>मूलम्</summary>

एवमुक्त्वान्तर्दधेऽसौ गणेशो ब्रह्मनायकः ।  
भार्याभिः सहितो भूप चन्द्रश्च मलिनोऽभवत् ॥ ५६ ॥
</details>

### अहङ्कार-वारणम्
<details open><summary>विश्वास-प्रस्तुतिः</summary>

**अहङ्कार-विहीनास्** ते  
जाताः शम्भ्वादयः **सुराः** ।  
तदारभ्य महाभाग  
गाणपत्या विशेषतः ॥ ५७ ॥
</details>

<details><summary>मूलम्</summary>

अहङ्कारविहीनास्ते जाताः शम्भ्वादयः सुराः ।  
तदारभ्य महाभाग गाणपत्या विशेषतः ॥ ५७ ॥
</details>

<details open><summary>विश्वास-प्रस्तुतिः</summary>

वेदज्ञा **ऽहङ्कृतिः** पूर्णा  
**ब्रह्मणो हृदि** संस्थिता ।  
तया मदयुतो ब्रह्मा  
भवत्येवं पुनः पुनः ॥ ५८ ॥
</details>

<details><summary>मूलम्</summary>

वेदज्ञाऽहङ्कृतिः पूर्णा ब्रह्मणो हृदि संस्थिता ।  
तया मदयुतो ब्रह्मा भवत्येवं पुनः पुनः ॥ ५८ ॥
</details>

<details open><summary>विश्वास-प्रस्तुतिः</summary>

**सरस्वती** सा **दत्ता** वै  
गणेशाय महात्मने ।  
तया युक्तः सदा **रेमे**  
ब्रह्मणो **हृदि** विघ्नपः ॥ ५९ ॥
</details>

<details><summary>मूलम्</summary>

सरस्वती सा दत्ता वै गणेशाय महात्मने ।  
तया युक्तः सदा रेमे ब्रह्मणो हृदि विघ्नपः ॥ ५९ ॥
</details>

<details open><summary>विश्वास-प्रस्तुतिः</summary>

हृदि स्थिते गणेशे स  
कथं मोह-युतो भवेत् ।  
सदा तं **भजते भक्त्या**  
गाणपत्य-स्वभावतः ॥ ६० ॥+++(५)+++
</details>

<details><summary>मूलम्</summary>

हृदि स्थिते गणेशे स कथं मोहयुतो भवेत् ।  
सदा तं भजते भक्त्या गाणपत्यस्वभावतः ॥ ६० ॥
</details>

<details open><summary>विश्वास-प्रस्तुतिः</summary>

**सर्व-पोषणता** तद्-वद्  
**विष्णोर् हृदि** समास्थिता ।  
तत् सामर्थ्य-विमोहेन  
**गर्वं गच्छति** केशवः ॥ ६१ ॥
</details>

<details><summary>मूलम्</summary>

सर्वपोषणता तद्वद्विष्णोर्हृदि समास्थिता ।  
तत् सामर्थ्यविमोहेन गर्वं गच्छति केशवः ॥ ६१ ॥
</details>

<details open><summary>विश्वास-प्रस्तुतिः</summary>

तां **ददौ** विघ्न-राजाय  
**पुष्टिं** विश्वस्य पोषिणीम् ।  
तया युक्तो गणेशानो  
**रेमे** विष्णोः सदा **हृदि** ॥ ६२ ॥
</details>

<details><summary>मूलम्</summary>

तां ददौ विघ्नराजाय पुष्टिं विश्वस्य पोषिणीम् ।  
तया युक्तो गणेशानो रेमे विष्णोः सदा हृदि ॥ ६२ ॥
</details>

<details open><summary>विश्वास-प्रस्तुतिः</summary>

सोऽपि तं **भजते नित्यं**  
गाणपत्य-विचार-वित् ।  
हृदि-स्थे स कथं मोहं  
प्राप्नोति नृप विघ्नपे ॥ ६३ ॥
</details>

<details><summary>मूलम्</summary>

सोऽपि तं भजते नित्यं गाणपत्यविचारवित् ।  
हृदिस्थे स कथं मोहं प्राप्नोति नृप विघ्नपे ॥ ६३ ॥
</details>

<details open><summary>विश्वास-प्रस्तुतिः</summary>

**योगेन मोह-हीनत्वं**  
सदा **शम्भोर् हृदि** प्रभो ।  
तेनाहङ्कार-भावेन  
मन्यते किं न शङ्करः ॥ ६४ ॥+++(४)+++
</details>

<details><summary>मूलम्</summary>

योगेन मोहहीनत्वं सदा शम्भोर्हृदि प्रभो ।  
तेनाहङ्कारभावेन मन्यते किं न शङ्करः ॥ ६४ ॥
</details>

<details open><summary>विश्वास-प्रस्तुतिः</summary>

तामेव **योगिनीं** देवीं  
हृदिस्थां **प्रददौ** शिवः ।  
गणेशस् तु तया युक्तो  
**रेमे** शम्भोर् हृदि स्थितः ॥ ६५ ॥
</details>

<details><summary>मूलम्</summary>

तामेव योगिनीं देवीं हृदिस्थां प्रददौ शिवः ।  
गणेशस्तु तया युक्तो रेमे शम्भोर्हृदि स्थितः ॥ ६५ ॥
</details>

<details open><summary>विश्वास-प्रस्तुतिः</summary>

गणेशे हृदि संस्थे स  
**मोहं नैव प्रपद्यते** ।  
सदा गाणेशको भूत्वा  
**भजते** गणनायकम् ॥ ६६ ॥
</details>

<details><summary>मूलम्</summary>

गणेशे हृदि संस्थे स मोहं नैव प्रपद्यते ।  
सदा गाणेशको भूत्वा भजते गणनायकम् ॥ ६६ ॥
</details>

<details open><summary>विश्वास-प्रस्तुतिः</summary>

**वृष्ट्यादान-प्रदाने** वै  
करोति स **दिवाकरः** ।  
सर्वेषां **जीवनं** तेन  
**धृतं** कर्म-मयं नृप ॥ ६७ ॥
</details>

<details><summary>मूलम्</summary>

वृष्ट्यादानप्रदाने वै करोति स दिवाकरः ।  
सर्वेषां जीवनं तेन धृतं कर्ममयं नृप ॥ ६७ ॥
</details>

<details open><summary>विश्वास-प्रस्तुतिः</summary>

तद् एव हृदये तस्य  
वर्तते ऽहंस्वभावतः ।  
तां **सञ्जीवनिकां** सूर्यो  
**ददौ** विघ्नेश्वराय च ॥ ६८ ॥
</details>

<details><summary>मूलम्</summary>

तदेव हृदये तस्य वर्ततेऽहंस्वभावतः ।  
तां सञ्जीवनिकां सूर्यो ददौ विघ्नेश्वराय च ॥ ६८ ॥
</details>

<details open><summary>विश्वास-प्रस्तुतिः</summary>

तया युक्तो गणाधीशः  
सदा **हृदि** स **खेलति** ।  
भानोस् तेन रविस् तं स  
**भजते** ऽनन्य-चेतसा ॥ ६९ ॥
</details>

<details><summary>मूलम्</summary>

तया युक्तो गणाधीशः सदा हृदि स खेलति ।  
भानोस्तेन रविस्तं स भजतेऽनन्यचेतसा ॥ ६९ ॥
</details>

<details open><summary>विश्वास-प्रस्तुतिः</summary>

शक्तिर् हृदय-गां देवीं  
**मोहिनीं** सर्व-मोहिनीम् ।  
**ददौ** विघ्नेश्वरायैव  
शक्ति-भाव-समन्विताम् ॥ ७० ॥
</details>

<details><summary>मूलम्</summary>

शक्तिर्हृदयगां देवीं मोहिनीं सर्वमोहिनीम् ।  
ददौ विघ्नेश्वरायैव शक्तिभावसमन्विताम् ॥ ७० ॥
</details>

<details open><summary>विश्वास-प्रस्तुतिः</summary>

तया युक्तो गणेशानस्  
तस्या **हृदि** विशेषतः ।  
तेन **खेलति** सा देवी  
**भजते** गणनायकम् ॥ ७१ ॥
</details>

<details><summary>मूलम्</summary>

तया युक्तो गणेशानस्तस्या हृदि विशेषतः ।  
तेन खेलति सा देवी भजते गणनायकम् ॥ ७१ ॥
</details>

<details open><summary>विश्वास-प्रस्तुतिः</summary>

इत्य् **अहङ्कार-निर्मुक्ता**  
देवेन्द्रास् ते बभूविरे ।  
गाणपत्य-प्रिया जाता  
**भजन्ते** विघ्ननायकम् ॥ ७२ ॥
</details>

<details><summary>मूलम्</summary>

इत्यहङ्कारनिर्मुक्ता देवेन्द्रास्ते बभूविरे ।  
गाणपत्यप्रिया जाता भजन्ते विघ्ननायकम् ॥ ७२ ॥
</details>

<details open><summary>विश्वास-प्रस्तुतिः</summary>

**चित्ते** चिन्तामणिः **स्थित्वा**  
प्रकृत्या **खेलति** प्रभुः ।  
मिथ्याहङ्कार-भावेन  
**बन्धनं प्रतिपद्यते** ॥ ७३ ॥
</details>

<details><summary>मूलम्</summary>

चित्ते चिन्तामणिः स्थित्वा प्रकृत्या खेलति प्रभुः ।  
मिथ्याहङ्कारभावेन बन्धनं प्रतिपद्यते ॥ ७३ ॥
</details>

<details open><summary>विश्वास-प्रस्तुतिः</summary>

कर्ता **कारयिता** देवो  
**गणेशो** नात्र संशयः ।  
**हृदि-स्थं** तं **समर्प्यैव**  
स्वात्मानं **सुखिनो** ऽभवन् ॥ ७४ ॥
</details>

<details><summary>मूलम्</summary>

कर्ता कारयिता देवो गणेशो नात्र संशयः ।  
हृदिस्थं तं समर्प्यैव स्वात्मानं सुखिनोऽभवन् ॥ ७४ ॥
</details>

### चन्द्रगतिः
मुद्गल उवाच ।  

<details open><summary>विश्वास-प्रस्तुतिः</summary>

श्रुत्वा दशरथो राजा  
**जगाद** मुनिसत्तमम् ।  
**चन्द्रस्य का गतिर्** जाता  
तां मे वद महामुने ॥ ७५ ॥
</details>

<details><summary>मूलम्</summary>

श्रुत्वा दशरथो राजा जगाद मुनिसत्तमम् ।  
चन्द्रस्य का गतिर्जाता तां मे वद महामुने ॥ ७५ ॥
</details>

वसिष्ठ उवाच ।  

<details open><summary>विश्वास-प्रस्तुतिः</summary>

गणेश-शाप-संयुक्तश्  
चन्द्रः स **स्वगृहे गतः** ।  
एकान्ते दुःख-संयुक्तो  
**विचारम् अकरोद्** +हृदि ॥ ७६ ॥
</details>

<details><summary>मूलम्</summary>

गणेशशापसंयुक्तश्चन्द्रः स स्वगृहे गतः ।  
एकान्ते दुःखसंयुक्तो विचारमकरोद्धृदि ॥ ७६ ॥
</details>

<details open><summary>विश्वास-प्रस्तुतिः</summary>

**सम्प्रज्ञात**-स्वरूपश् च  
**देहो** गण-पतेः स्मृतः ।  
**अ-सम्प्रज्ञात**-रूपं वै  
**शिरस्** तस्य महात्मनः ॥ ७७ ॥
</details>

<details><summary>मूलम्</summary>

सम्प्रज्ञातस्वरूपश्च देहो गणपतेः स्मृतः ।  
असम्प्रज्ञातरूपं वै शिरस्तस्य महात्मनः ॥ ७७ ॥
</details>

<details open><summary>विश्वास-प्रस्तुतिः</summary>

तयोर् **योगे** गणेशो ऽयं  
भक्तानुग्रह-कारणात् ।  
देह-धारी स्वयं **साक्षाद्**  
**बभूवात्र** न संशयः ॥ ७८ ॥
</details>

<details><summary>मूलम्</summary>

तयोर्योगे गणेशोऽयं भक्तानुग्रहकारणात् ।  
देहधारी स्वयं साक्षाद्बभूवात्र न संशयः ॥ ७८ ॥
</details>

[[१४]]

<details open><summary>विश्वास-प्रस्तुतिः</summary>

वेदेषु कथितं ते यद्  
**रूपं** परम-योगदम् ।  
तन् **न ज्ञातं** मया देव  
मोहेनैव गजानन ॥ ७९ ॥
</details>

<details><summary>मूलम्</summary>

वेदेषु कथितं ते यद्रूपं परमयोगदम् ।  
तन्न ज्ञातं मया देव मोहेनैव गजानन ॥ ७९ ॥
</details>

<details open><summary>विश्वास-प्रस्तुतिः</summary>

अपराधं दयासिन्धो क्षम त्वं चित्तगं प्रभो ।  
एवं क्षमाप्य विघ्नेशं ध्यात्वा लीनो बभूव ह ॥ ८० ॥
</details>

<details><summary>मूलम्</summary>

अपराधं दयासिन्धो  
**क्षम त्वं** चित्त-गं प्रभो ।  
एवं क्षमाप्य विघ्नेशं  
**ध्यात्वा लीनो** बभूव ह ॥ ८० ॥
</details>

<details open><summary>विश्वास-प्रस्तुतिः</summary>

गङ्गा-तीरे समागम्य  
**तताप** तप उत्तमम् ।  
अष्टादशाक्षरेणैव +++(←??)+++  
**तोषयाम् आस** विघ्नपम् ॥ ८१ ॥
</details>

<details><summary>मूलम्</summary>

गङ्गातीरे समागम्य तताप तप उत्तमम् ।  
अष्टादशाक्षरेणैव तोषयामास विघ्नपम् ॥ ८१ ॥
</details>

<details open><summary>विश्वास-प्रस्तुतिः</summary>

चन्द्रे लीने जगत् सर्वं  
**दुःख-युक्तं बभूव** ह ।  
सूर्यस्य तेजसा **दग्धं**  
रस-हीनं चराचरम् ॥ ८२ ॥
</details>

<details><summary>मूलम्</summary>

चन्द्रे लीने जगत् सर्वं दुःखयुक्तं बभूव ह ।  
सूर्यस्य तेजसा दग्धं रसहीनं चराचरम् ॥ ८२ ॥
</details>

<details open><summary>विश्वास-प्रस्तुतिः</summary>

ततो देव-गणैः सर्वैर्  
भय-भीतैः समन्ततः ।  
शम्भु-विष्णु-मुखास् तत्र  
तपस् **तेपुः** सहेश्वराः ॥ ८३ ॥
</details>

<details><summary>मूलम्</summary>

ततो देवगणैः सर्वैर्भयभीतैः समन्ततः ।  
शम्भुविष्णुमुखास्तत्र तपस्तेपुः सहेश्वराः ॥ ८३ ॥
</details>

<details open><summary>विश्वास-प्रस्तुतिः</summary>

षडक्षर-विधानेन +++(←??)+++  
ध्यात्वा हृदि गजाननम् ।  
भक्ति-युक्ता नृप-श्रेष्ठ  
**तोषयाम् आसुर्** आदरात् ॥ ८४ ॥
</details>

<details><summary>मूलम्</summary>

षडक्षरविधानेन ध्यात्वा हृदि गजाननम् ।  
भक्तियुक्ता नृपश्रेष्ठ तोषयामासुरादरात् ॥ ८४ ॥
</details>

<details open><summary>विश्वास-प्रस्तुतिः</summary>

वर्षाणां शतके तत्र  
गते **चन्द्रं** गणाधि-पः ।  
**आययौ** वरदानार्थं  
तपो-बद्धो नृपोत्तम ॥ ८५ ॥
</details>

<details><summary>मूलम्</summary>

वर्षाणां शतके तत्र गते चन्द्रं गणाधिपः ।  
आययौ वरदानार्थं तपोबद्धो नृपोत्तम ॥ ८५ ॥
</details>

<details open><summary>विश्वास-प्रस्तुतिः</summary>

वर्षेणैकेन **देवेशान्**  
**ययौ** विघ्नाधिपो विभुः ।  
समकाले च देवेशाश्  
चन्द्रस् तं **तुष्टुवुर्** विभुम् ॥ ८६ ॥
</details>

<details><summary>मूलम्</summary>

वर्षेणैकेन देवेशान् ययौ विघ्नाधिपो विभुः ।  
समकाले च देवेशाश्चन्द्रस्तं तुष्टुवुर्विभुम् ॥ ८६ ॥
</details>

<details open><summary>विश्वास-प्रस्तुतिः</summary>

अथर्व-शिरसा ढुण्ढिं  
**तोषयाम् आसुर्** आदरात् ।  
सन्तुष्टस् तान् **उवाचेदं**  
गणेशो ब्रह्मनायकः ॥ ८७ ॥
</details>

<details><summary>मूलम्</summary>

अथर्वशिरसा ढुण्ढिं तोषयामासुरादरात् ।  
सन्तुष्टस्तानुवाचेदं गणेशो ब्रह्मनायकः ॥ ८७ ॥
</details>

श्रीगणेश उवाच ।  

<details open><summary>विश्वास-प्रस्तुतिः</summary>

**वरं वृणुत** देवेशाः  
सन्तुष्टोऽहं **ददामि** तम् ।  
यं यम् **इच्छथ** तं तं वै  
**सफलं** वः **करोम्य्** अहम् ॥ ८८ ॥
</details>

<details><summary>मूलम्</summary>

वरं वृणुत देवेशाः सन्तुष्टोऽहं ददामि तम् ।  
यं यमिच्छथ तं तं वै सफलं वः करोम्यहम् ॥ ८८ ॥
</details>

<details open><summary>विश्वास-प्रस्तुतिः</summary>

गणेश-वचनं श्रुत्वा  
देवास् तं **प्रणिपत्य** ते ।  
**कृत्वा कर-पुटं** सर्वे  
जगुः परम-हर्षिताः ॥ ८९ ॥
</details>

<details><summary>मूलम्</summary>

गणेशवचनं श्रुत्वा देवास्तं प्रणिपत्य ते ।  
कृत्वा करपुटं सर्वे जगुः परमहर्षिताः ॥ ८९ ॥
</details>

देवा ऊचुः ।  

<details open><summary>विश्वास-प्रस्तुतिः</summary>

यदि प्रसन्न-भावेन  
वरदोऽसि गजानन ।  
तदा चन्द्रं **सुनिर्दोषं कुरु**  
नाथ नमोऽस्तु ते ॥ ९० ॥
</details>

<details><summary>मूलम्</summary>

यदि प्रसन्नभावेन वरदोऽसि गजानन ।  
तदा चन्द्रं सुनिर्दोषं कुरु नाथ नमोऽस्तु ते ॥ ९० ॥
</details>

<details open><summary>विश्वास-प्रस्तुतिः</summary>

स तान् उवाच सर्वात्मा  
भक्त्या सन्तोषितः प्रभुः ।  
**भाद्र-शुक्ल-चतुर्थ्यां** वै  
**न द्रष्टव्यः** सुधाकरः ॥ ९१ ॥
</details>

<details><summary>मूलम्</summary>

स तानुवाच सर्वात्मा भक्त्या सन्तोषितः प्रभुः ।  
भाद्रशुक्लचतुर्थ्यां वै न द्रष्टव्यः सुधाकरः ॥ ९१ ॥
</details>

<details open><summary>विश्वास-प्रस्तुतिः</summary>

हास्यं कृतं मदीयं वै  
**तद्-दिने** तेन देवपाः ।  
**दोष-युक्तो** विधुस् तस्मान्  
नान्यथा मे वचो भवेत् ॥ ९२ ॥
</details>

<details><summary>मूलम्</summary>

हास्यं कृतं मदीयं वै तद् दिने तेन देवपाः ।  
दोषयुक्तो विधुस्तस्मान्नान्यथा मे वचो भवेत् ॥ ९२ ॥
</details>

<details open><summary>विश्वास-प्रस्तुतिः</summary>

ततोऽतिहर्षिता देवास्  
तथेति **प्रतिपाद्य** ते ।  
ययुश् चन्द्रं तु सन्द्रष्टुं  
गणेशे ऽन्तर्हिते नृप ॥ ९३ ॥
</details>

<details><summary>मूलम्</summary>

ततोऽतिहर्षिता देवास्तथेति प्रतिपाद्य ते ।  
ययुश्चन्द्रं तु सन्द्रष्टुं गणेशेऽन्तर्हिते नृप ॥ ९३ ॥
</details>

<details open><summary>विश्वास-प्रस्तुतिः</summary>

चन्द्रो गणपतिं दृष्ट्वा  
ननाम दण्डवत् क्षितौ ।  
**पूजयाम् आस** तं देवं  
**तुष्टाव** स कृताञ्जलिः ॥ ९४ ॥
</details>

<details><summary>मूलम्</summary>

चन्द्रो गणपतिं दृष्ट्वा ननाम दण्डवत् क्षितौ ।  
पूजयामास तं देवं तुष्टाव स कृताञ्जलिः ॥ ९४ ॥
</details>

चन्द्र उवाच ।  

<details open><summary>विश्वास-प्रस्तुतिः</summary>

नमस्ते विघ्नपालाय  
गणेशाय परात्मने ।  
ब्रह्मेशाय स्वभक्तेभ्यो  
ब्रह्म-भूय-प्रदाय ते ॥ ९५ ॥
</details>

<details><summary>मूलम्</summary>

नमस्ते विघ्नपालाय गणेशाय परात्मने ।  
ब्रह्मेशाय स्वभक्तेभ्यो ब्रह्मभूयप्रदाय ते ॥ ९५ ॥
</details>

<details open><summary>विश्वास-प्रस्तुतिः</summary>

अनामयाय सर्वादि-  
पूज्याय तु नमो नमः ।  
शिवात्मजाय देवाय  
विष्णु-पुत्राय ते नमः ॥ ९६ ॥+++(४)+++
</details>

<details><summary>मूलम्</summary>

अनामयाय सर्वादिपूज्याय तु नमो नमः ।  
शिवात्मजाय देवाय विष्णुपुत्राय ते नमः ॥ ९६ ॥
</details>

<details open><summary>विश्वास-प्रस्तुतिः</summary>

ब्रह्मपुत्राय सूर्यस्य  
पुत्र ते विघ्नहारिणे ।  
शक्तिपुत्राय शेषस्य  
पुत्राय च नमो नमः ॥ ९७ ॥
</details>

<details><summary>मूलम्</summary>

ब्रह्मपुत्राय सूर्यस्य पुत्र ते विघ्नहारिणे ।  
शक्तिपुत्राय शेषस्य पुत्राय च नमो नमः ॥ ९७ ॥
</details>

<details open><summary>विश्वास-प्रस्तुतिः</summary>

सर्वपुत्राय सर्वेषां  
मात्रे पित्रे नमो नमः ।  
सर्वेशाय परेशाय  
परात् परतराय ते ॥ ९८ ॥
</details>

<details><summary>मूलम्</summary>

सर्वपुत्राय सर्वेषां मात्रे पित्रे नमो नमः ।  
सर्वेशाय परेशाय परात्परतराय ते ॥ ९८ ॥
</details>

<details open><summary>विश्वास-प्रस्तुतिः</summary>

सिद्धिबुद्धि-पते तुभ्यं  
सिद्धि-बुद्धि-प्रचालक ।  
हेरम्बाय महेशानां  
महेशाय नमो नमः ॥ ९९ ॥
</details>

<details><summary>मूलम्</summary>

सिद्धिबुद्धिपते तुभ्यं सिद्धिबुद्धिप्रचालक ।  
हेरम्बाय महेशानां महेशाय नमो नमः ॥ ९९ ॥
</details>

<details open><summary>विश्वास-प्रस्तुतिः</summary>

स्रष्ट्रे पात्रे च संहर्त्रे  
परमात्म-स्वरूपिणे ।  
सर्वेभ्यो वर-दात्रे ते  
ऽनादि-सिद्धाय भो नमः ॥ १०० ॥
</details>

<details><summary>मूलम्</summary>

स्रष्ट्रे पात्रे च संहर्त्रे परमात्मस्वरूपिणे ।  
सर्वेभ्यो वरदात्रे तेऽनादिसिद्धाय भो नमः ॥ १०० ॥
</details>

<details open><summary>विश्वास-प्रस्तुतिः</summary>

क्षमापराधं देवेश  
त्वन्-माया-मोह-धारिणः ।  
शरणं ते प्रसन्नस्य  
**रक्ष मां** महतो भयात् ॥ १०१ ॥
</details>

<details><summary>मूलम्</summary>

क्षमापराधं देवेश त्वन्मायामोहधारिणः ।  
शरणं ते प्रसन्नस्य रक्ष मां महतो भयात् ॥ १०१ ॥
</details>

<details open><summary>विश्वास-प्रस्तुतिः</summary>

मां ****दृष्ट्वा हर्ष-सम्पन्ना**  
**अभवन्** देवतादयः ।  
अधुना मां निरीक्ष्यैव  
**दोषयुक्ता** भयातुराः ॥ १०२ ॥
</details>

<details><summary>मूलम्</summary>

मां दृष्ट्वा हर्षसम्पन्ना अभवन् देवतादयः ।  
अधुना मां निरीक्ष्यैव दोषयुक्ता भयातुराः ॥ १०२ ॥
</details>

<details open><summary>विश्वास-प्रस्तुतिः</summary>

अतो मां **नैव पश्यन्ति**  
पापिनां पाप-रूपिणम् ।  
**निर्दोषं कुरु** विघ्नेश  
करुणालय ते नमः ॥ १०३ ॥
</details>

<details><summary>मूलम्</summary>

अतो मां नैव पश्यन्ति पापिनां पापरूपिणम् ।  
निर्दोषं कुरु विघ्नेश करुणालय ते नमः ॥ १०३ ॥
</details>

<details open><summary>विश्वास-प्रस्तुतिः</summary>

सर्वदा **दर्शनं** ते वै  
**ममास्तां** विघ्नवारण ।  
तेनाऽहं कृतकृत्यश् च  
भवेयं योगि-सम्मतः ॥ १०४ ॥
</details>

<details><summary>मूलम्</summary>

सर्वदा दर्शनं ते वै ममास्तां विघ्नवारण ।  
तेनाऽहं कृतकृत्यश्च भवेयं योगिसम्मतः ॥ १०४ ॥
</details>

<details open><summary>विश्वास-प्रस्तुतिः</summary>

ततोऽतिभक्ति-संयुक्तं  
**नृत्यन्तं** देव-सन्निधौ ।  
रोमाञ्चाश्रु-समायुक्तं  
**दृष्ट्वा** ढुण्ढिर् **जगाद** तम् ॥ १०५ ॥
</details>

<details><summary>मूलम्</summary>

ततोऽतिभक्तिसंयुक्तं नृत्यन्तं देवसन्निधौ ।  
रोमाञ्चाश्रुसमायुक्तं दृष्ट्वा ढुण्ढिर्जगाद तम् ॥ १०५ ॥
</details>

श्रीगणेश उवाच ।  

<details open><summary>विश्वास-प्रस्तुतिः</summary>

त्वया **कृतम्** इदं **स्तोत्रं**  
मम प्रीतिविवर्धनम् ।  
अपराधाननन्तांश् च **सहे**  
ते ऽनेन निश्चितम् ॥ १०६ ॥
</details>

<details><summary>मूलम्</summary>

त्वया कृतमिदं स्तोत्रं मम प्रीतिविवर्धनम् ।  
अपराधाननन्तांश्च सहे तेऽनेन निश्चितम् ॥ १०६ ॥
</details>

<details open><summary>विश्वास-प्रस्तुतिः</summary>

सर्वसिद्धिप्रदं पूर्णं  
भविष्यति विशेषतः ।  
पठतां शृण्वतां चैव  
नाना-सुख-कारकं भवेत् ॥ १०७ ॥+++(छन्दोभङ्गः)+++
</details>

<details><summary>मूलम्</summary>

सर्वसिद्धिप्रदं पूर्णं भविष्यति विशेषतः ।  
पठतां शृण्वतां चैव नानासुखकारकं भवेत् ॥ १०७ ॥
</details>

<details open><summary>विश्वास-प्रस्तुतिः</summary>

यथापूर्वं स्थितश् चन्द्र  
तादृशो **भव नित्यदा** ।  
यस्मिन् दिने कृतं हास्यं  
तत्र **दोष-युतो भवेः** ॥ १०८ ॥
</details>

<details><summary>मूलम्</summary>

यथापूर्वं स्थितश्चन्द्र तादृशो भव नित्यदा ।  
यस्मिन् दिने कृतं हास्यं तत्र दोषयुतो भवेः ॥ १०८ ॥
</details>

<details open><summary>विश्वास-प्रस्तुतिः</summary>

ललाटे भूषणं मे त्वं  
भव सेवा-परायणः ।  
**चतुर्थ्यां कृष्ण-पक्षस्य**  
व्रते **ते पूजनं** भवेत् ॥ १०९ ॥
</details>

<details><summary>मूलम्</summary>

ललाटे भूषणं मे त्वं भव सेवापरायणः ।  
चतुर्थ्यां कृष्णपक्षस्य व्रते ते पूजनं भवेत् ॥ १०९ ॥
</details>

<details open><summary>विश्वास-प्रस्तुतिः</summary>

**मां पूजयित्वा** तारेश  
**अर्घ्यं** यस् **ते** प्रदास्यति ।  
तस्य **सिद्धिर् भवेत्** पूर्णा  
व्रत-जा नान्यथा क्वचित् ॥ ११० ॥
</details>

<details><summary>मूलम्</summary>

मां पूजयित्वा तारेश अर्घ्यं यस्ते प्रदास्यति ।  
तस्य सिद्धिर्भवेत् पूर्णा व्रतजा नान्यथा क्वचित् ॥ ११० ॥
</details>

<details open><summary>विश्वास-प्रस्तुतिः</summary>

द्वितीयायां च सायाह्ने  
त्वया प्राप्तो-ऽहम् आदरात् ।  
अतः शुक्ल-द्वितीयायां  
**नमस्यो** मानवैर् **भव** ॥ १११ ॥
</details>

<details><summary>मूलम्</summary>

द्वितीयायां च सायाह्ने त्वया प्राप्तोऽहमादरात् ।  
अतः शुक्लद्वितीयायां नमस्यो मानवैर्भव ॥ १११ ॥
</details>

<details open><summary>विश्वास-प्रस्तुतिः</summary>

द्वितीयायां प्रयत्नेन  
**त्वां नमस्यन्ति** मानवाः ।  
मासगं **दुःखम् उत्सृज्य**  
क्वचित् **तिष्ठति** नान्यथा ॥ ११२ ॥
</details>

<details><summary>मूलम्</summary>

द्वितीयायां प्रयत्नेन त्वां नमस्यन्ति मानवाः ।  
मासगं दुःखमुत्सृज्य क्वचित् तिष्ठति नान्यथा ॥ ११२ ॥
</details>

<details open><summary>विश्वास-प्रस्तुतिः</summary>

एवम् **उक्त्वाऽन्तर् दधे** ऽसौ  
गणेशश् चन्द्र-पूजितः ।  
तस्मिन् काले च देवेशा  
**देवास्** तत्र **समाययुः** ॥ ११३ ॥
</details>

<details><summary>मूलम्</summary>

एवमुक्त्वाऽन्तर्दधेऽसौ गणेशश्चन्द्रपूजितः ।  
तस्मिन् काले च देवेशा देवास्तत्र समाययुः ॥ ११३ ॥
</details>

<details open><summary>विश्वास-प्रस्तुतिः</summary>

मानयाम् आस **सम्पूज्य**  
चन्द्रस् तांस् तैः समन्वितः ।  
गणेशं ब्राह्मणैः सार्धं  
**संस्थाप्यापूजयत्** प्रभुम् ॥ ११४ ॥
</details>

<details><summary>मूलम्</summary>

मानयामास सम्पूज्य चन्द्रस्तांस्तैः समन्वितः ।  
गणेशं ब्राह्मणैः सार्धं संस्थाप्यापूजयत् प्रभुम् ॥ ११४ ॥
</details>

<details open><summary>विश्वास-प्रस्तुतिः</summary>

गणेश-भाल-संस्थानं  
प्राप्तं चन्द्रेण यत्र वै ।  
**भाल-चन्द्रं** गणेशानं  
**वदन्ति** तत्र संस्थितम् ॥ ११५ ॥
</details>

<details><summary>मूलम्</summary>

गणेशभालसंस्थानं प्राप्तं चन्द्रेण यत्र वै ।  
भालचन्द्रं गणेशानं वदन्ति तत्र संस्थितम् ॥ ११५ ॥
</details>

<details open><summary>विश्वास-प्रस्तुतिः</summary>

देवैः **सम्पूजितस्** तत्र  
ब्राह्मणैर् गण-नायकः ।  
**प्र-गृह्य चन्द्रं** निर्दोषं  
ततः **स्वर्गं ययुः** सुराः ॥ ११६ ॥
</details>

<details><summary>मूलम्</summary>

देवैः सम्पूजितस्तत्र ब्राह्मणैर्गणनायकः ।  
प्रगृह्य चन्द्रं निर्दोषं ततः स्वर्गं ययुः सुराः ॥ ११६ ॥
</details>

<details open><summary>विश्वास-प्रस्तुतिः</summary>

चन्द्रः स्वांश-स्वरूपेण  
**स्वर्गे तिष्ठति** भूमिप ।  
पूर्ण-रूपेण **विघ्नेशं**  
**सेवते** नित्यम् आदरात् ॥ ११७ ॥
</details>

<details><summary>मूलम्</summary>

चन्द्रः स्वांशस्वरूपेण स्वर्गे तिष्ठति भूमिप ।  
पूर्णरूपेण विघ्नेशं सेवते नित्यमादरात् ॥ ११७ ॥
</details>

<details open><summary>विश्वास-प्रस्तुतिः</summary>

**गङ्गातीरे निवासं** स  
चकारत्रिसमुद्भवः ।  
विधुश् च भाल-चन्द्रं तं  
**सेवते** भक्तितत्परः ॥ ११८ ॥
</details>

<details><summary>मूलम्</summary>

गङ्गातीरे निवासं स चकारात्रिसमुद्भवः ।  
विधुश्च भालचन्द्रं तं सेवते भक्तितत्परः ॥ ११८ ॥
</details>

## स्यमन्तक-मणि-कथा
<details open><summary>विश्वास-प्रस्तुतिः</summary>

अथ कस्मिंश् च समये  
देवैः सम्प्रार्थितो हरिः ।  
यादवेषु समुत्पन्नो  
**वासुदेवो बभूव** ह ॥ ११९ ॥
</details>

<details><summary>मूलम्</summary>

अथ कस्मिंश्च समये देवैः सम्प्रार्थितो हरिः ।  
यादवेषु समुत्पन्नो वासुदेवो बभूव ह ॥ ११९ ॥
</details>

<details open><summary>विश्वास-प्रस्तुतिः</summary>

अज्ञानेन विधोस् तेन  
**दर्शनं प्रकृतं** नृप ।  
भाद्र-शुक्ल-चतुर्थ्यां तु  
**सदोषः** स **बभूव** ह ॥ १२० ॥
</details>

<details><summary>मूलम्</summary>

अज्ञानेन विधोस्तेन दर्शनं प्रकृतं नृप ।  
भाद्रशुक्लचतुर्थ्यां तु सदोषः स बभूव ह ॥ १२० ॥
</details>

<details open><summary>विश्वास-प्रस्तुतिः</summary>

**अन्तर्-ज्ञानं गतं** तस्य  
**नर-तुल्यो बभूव** सः ।  
तथापि विघ्न-संयुक्तो  
हरिस् तच्छृणु भूमिप ॥ १२१ ॥
</details>

<details><summary>मूलम्</summary>

अन्तर्ज्ञानं गतं तस्य नरतुल्यो बभूव सः ।  
तथापि विघ्नसंयुक्तो हरिस्तच्छृणु भूमिप ॥ १२१ ॥
</details>

<details open><summary>विश्वास-प्रस्तुतिः</summary>

**सत्राजिन्** नाम राजर्षिर्  
यादवेषु **बभूव** वै ।  
तेन सूर्य-तपस् तप्तं  
दारुणं शत-वत्सरम् ॥ १२२ ॥
</details>

<details><summary>मूलम्</summary>

सत्राजिन्नाम राजर्षिर्यादवेषु बभूव वै ।  
तेन सूर्यतपस्तप्तं दारुणं शतवत्सरम् ॥ १२२ ॥
</details>

<details open><summary>विश्वास-प्रस्तुतिः</summary>

सूर्येण स्व-गले संस्थो  
**मणिर् दत्तः** स्यमन्तकः ।  
सत्राजिते स तद्-रत्नं  
**गले** भक्त्या **बबन्ध** ह ॥ १२३ ॥
</details>

<details><summary>मूलम्</summary>

सूर्येण स्वगले संस्थो मणिर्दत्तः स्यमन्तकः ।  
सत्राजिते स तद्रत्नं गले भक्त्या बबन्ध ह ॥ १२३ ॥
</details>

<details open><summary>विश्वास-प्रस्तुतिः</summary>

नित्यं सुवर्ण-भाराणाम्  
अष्टौ **स्रवति** सन्मणिः ।  
सूर्य-तेजः-समानश्च+  
**अशोभयद्** यदुनन्दनम् ॥ १२४ ॥
</details>

<details><summary>मूलम्</summary>

नित्यं सुवर्णभाराणामष्टौ स्रवति सन्मणिः ।  
सूर्यतेजःसमानश्चाऽशोभयद्यदुनन्दनम् ॥ १२४ ॥
</details>

<details open><summary>विश्वास-प्रस्तुतिः</summary>

द्वारकायां स्थितं तं स  
सूर्य-भक्ति-परायणम् ।  

शुचि-भावेन **रत्नं** सो  
**ऽपूजयत्** तं निरन्तरम् ॥ १२५ ॥
</details>

<details><summary>मूलम्</summary>

द्वारकायां स्थितं तं स सूर्यभक्तिपरायणम् ।  
शुचिभावेन रत्नं सोऽपूजयत् तं निरन्तरम् ॥ १२५ ॥
</details>

<details open><summary>विश्वास-प्रस्तुतिः</summary>

ततो बहुगते काले  
**कृष्णो** दोषयुतोऽभवत् ।  
तस्य **बुद्धिः** समुत्पन्ना  
**मणेः सङ्ग्रहणे** नृप ॥ १२६ ॥
</details>

<details><summary>मूलम्</summary>

ततो बहुगते काले कृष्णो दोषयुतोऽभवत् ।  
तस्य बुद्धिः समुत्पन्ना मणेः सङ्ग्रहणे नृप ॥ १२६ ॥
</details>

<details open><summary>विश्वास-प्रस्तुतिः</summary>

सभायां संस्थितः कृष्णः  
स **सत्राजितम् आह्वयत्** ।  
आगतं तम् **उवाचाऽसौ**  
विनयेन समन्वितः ॥ १२७ ॥
</details>

<details><summary>मूलम्</summary>

सभायां संस्थितः कृष्णः स सत्राजितमाह्वयत् ।  
आगतं तमुवाचाऽसौ विनयेन समन्वितः ॥ १२७ ॥
</details>

श्रीकृष्ण उवाच ।  

<details open><summary>विश्वास-प्रस्तुतिः</summary>

**उग्रसेनश्** च सर्वेषां  
यादवानां महामते ।  
**राजा** ऽस्माभिः **कृतस्** तं ते  
यादवाः **पूजयन्ति** भोः ॥ १२८ ॥
</details>

<details><summary>मूलम्</summary>

उग्रसेनश्च सर्वेषां यादवानां महामते ।  
राजाऽस्माभिः कृतस्तं ते यादवाः पूजयन्ति भोः ॥ १२८ ॥
</details>

<details open><summary>विश्वास-प्रस्तुतिः</summary>

अस्माभिर् दिग्-जये प्राप्तम्  
उग्रसेनाय यादव ।  
दत्तं श्रेष्ठं तथा त्वं तं  
**मणिं देहि** स्यमन्तकम् ॥ १२९ ॥
</details>

<details><summary>मूलम्</summary>

अस्माभिर्दिग्जये प्राप्तमुग्रसेनाय यादव ।  
दत्तं श्रेष्ठं तथा त्वं तं मणिं देहि स्यमन्तकम् ॥ १२९ ॥
</details>

<details open><summary>विश्वास-प्रस्तुतिः</summary>

**सुवर्णं** मणि-सम्भूतं  
**गृहाण** त्वं तु नित्यदा ।  
शोभार्थं कण्ठ-गं तात  
**मणिं कुरु नृपस्य** तम् ॥ १३० ॥
</details>

<details><summary>मूलम्</summary>

सुवर्णं मणिसम्भूतं गृहाण त्वं तु नित्यदा ।  
शोभार्थं कण्ठगं तात मणिं कुरु नृपस्य तम् ॥ १३० ॥
</details>

[[१६]]

<details open><summary>विश्वास-प्रस्तुतिः</summary>

एवम् उक्तः स सत्राजित्  
तम् उवाच समन्युना ।  
**प्रसेनाय** मया **दत्तः**  
स मे **नैव ददाति** तम् ॥ १३१ ॥
</details>

<details><summary>मूलम्</summary>

एवमुक्तः स सत्राजित्तमुवाच समन्युना ।  
प्रसेनाय मया दत्तः स मे नैव ददाति तम् ॥ १३१ ॥
</details>

<details open><summary>विश्वास-प्रस्तुतिः</summary>

एवम् उक्त्वा गृहं **गत्वा**  
**स्वानुजाय ददौ** मणिम् ।  
प्रसेनाय स्ववृत्तान्तं  
कथयाम् आस विस्तरात् ॥ १३२ ॥
</details>

<details><summary>मूलम्</summary>

एवमुक्त्वा गृहं गत्वा स्वानुजाय ददौ मणिम् ।  
प्रसेनाय स्ववृत्तान्तं कथयामास विस्तरात् ॥ १३२ ॥
</details>

<details open><summary>विश्वास-प्रस्तुतिः</summary>

ततः कदाचित् कृष्णेन  
सहिता यदु-नन्दनाः ।  
मृगयार्थं **वने** राजन्  
**जग्मुर्** हर्ष-समन्विताः ॥ १३३ ॥
</details>

<details><summary>मूलम्</summary>

ततः कदाचित् कृष्णेन सहिता यदुनन्दनाः ।  
मृगयार्थं वने राजन् जग्मुर्हर्षसमन्विताः ॥ १३३ ॥
</details>

<details open><summary>विश्वास-प्रस्तुतिः</summary>

तत्राशुचि-स्वभावेन  
प्रसेनस् तं **मणिं** परम् ।  
**बबन्ध** स्वगले सोऽपि  
तैः सह **प्रययौ** वनम् ॥ १३४ ॥
</details>

<details><summary>मूलम्</summary>

तत्राशुचिस्वभावेन प्रसेनस्तं मणिं परम् ।  
बबन्ध स्वगले सोऽपि तैः सह प्रययौ वनम् ॥ १३४ ॥
</details>

<details open><summary>विश्वास-प्रस्तुतिः</summary>

अशुचित्वस्य दोषेण  
सिंहकस् तं प्रसेनकम् ।  
साश्वं **हत्वाऽऽगृह्य मणिं**  
ययौ स्थानं स्वकं महान् ॥ १३५ ॥
</details>

<details><summary>मूलम्</summary>

अशुचित्वस्य दोषेण सिंहकस्तं प्रसेनकम् ।  
साश्वं हत्वाऽऽगृह्य मणिं ययौ स्थानं स्वकं महान् ॥ १३५ ॥
</details>

<details open><summary>विश्वास-प्रस्तुतिः</summary>

ततस् तं जाम्बवान् **हत्वा  
गृह्य** सिंहं मणिं **ययौ** ।  
स्थानं, पुत्र्या मणिं हस्ते  
तं **ददौ** स महाबलः ॥ १३६ ॥
</details>

<details><summary>मूलम्</summary>

ततस्तं जाम्बवान् हत्वा गृह्य सिंहं मणिं ययौ ।  
स्थानं पुत्र्या मणिं हस्ते तं ददौ स महाबलः ॥ १३६ ॥
</details>

<details open><summary>विश्वास-प्रस्तुतिः</summary>

तव **भर्ता** सुते यो वै  
**भविष्यति** मणिं परम् ।  
**तस्मै दास्यामि** भावेन  
त्वदीयो ऽयं मणिः स्मृतः ॥ १३७ ॥
</details>

<details><summary>मूलम्</summary>

तव भर्ता सुते यो वै भविष्यति मणिं परम् ।  
तस्मै दास्यामि भावेन त्वदीयोऽयं मणिः स्मृतः ॥ १३७ ॥
</details>

<details open><summary>विश्वास-प्रस्तुतिः</summary>

सायाह्ने यादवाः सर्वे  
**आगताः** स्व-स्व-मन्दिरे ।  
प्रसेनेन विहीनास् ते  
**सत्राजित् क्रोधम् आदधे** ॥ १३८ ॥
</details>

<details><summary>मूलम्</summary>

सायाह्ने यादवाः सर्वे आगताः स्वस्वमन्दिरे ।  
प्रसेनेन विहीनास्ते सत्राजित् क्रोधमादधे ॥ १३८ ॥
</details>

<details open><summary>विश्वास-प्रस्तुतिः</summary>

अहो कृष्णेन मे भ्राता  
**संहतो** नात्र संशयः ।  
मणि-लोभ-वशेनाऽपि  
पापिना पापचेतसा ॥ १३९ ॥
</details>

<details><summary>मूलम्</summary>

अहो कृष्णेन मे भ्राता संहतो नात्र संशयः ।  
मणिलोभवशेनाऽपि पापिना पापचेतसा ॥ १३९ ॥
</details>

<details open><summary>विश्वास-प्रस्तुतिः</summary>

ततो लोकाः पुरे संस्थाः  
**सत्यम् आमानयंस्** तु ते ।  
उग्रसेनादयः सर्वे  
कृष्णं **न्यभर्त्सयन्** नृप ॥ १४० ॥
</details>

<details><summary>मूलम्</summary>

ततो लोकाः पुरे संस्थाः सत्यमामानयंस्तु ते ।  
उग्रसेनादयः सर्वे कृष्णं न्यभर्त्सयन्नृप ॥ १४० ॥
</details>

<details open><summary>विश्वास-प्रस्तुतिः</summary>

ततः कृष्णश् च दुःखार्तः  
स **ध्यानेनावलोकयन्** ।  
नरवन् **न बुबोधाऽपि**  
स दोषो वसुदेव-जः ॥ १४१ ॥
</details>

<details><summary>मूलम्</summary>

ततः कृष्णश्च दुःखार्तः स ध्यानेनावलोकयन् ।  
नरवन्न बुबोधाऽपि स दोषो वसुदेवजः ॥ १४१ ॥
</details>

<details open><summary>विश्वास-प्रस्तुतिः</summary>

ततोऽति-दुःखितो भूत्वा  
विचारं देवकी-सुतः ।  
**चकारान्तरजं ज्ञानं**  
**क्व गतं** मम साम्प्रतम् ॥ १४२ ॥
</details>

<details><summary>मूलम्</summary>

ततोऽतिदुःखितो भूत्वा विचारं देवकीसुतः ।  
चकारान्तरजं ज्ञानं क्व गतं मम साम्प्रतम् ॥ १४२ ॥
</details>

<details open><summary>विश्वास-प्रस्तुतिः</summary>

नरतुल्यः कथं जातः  
कारणं नात्र वेद्मि वै ।  
**देहत्यागं करिष्यामि**  
वृथा लाञ्छनकारणात् ॥ १४३ ॥
</details>

<details><summary>मूलम्</summary>

नरतुल्यः कथं जातः कारणं नात्र वेद्मि वै ।  
देहत्यागं करिष्यामि वृथा लाञ्छनकारणात् ॥ १४३ ॥
</details>

<details open><summary>विश्वास-प्रस्तुतिः</summary>

ततः सभां समागम्य+
+आगृह्य यादव-मुख्यकान् ।  
**वनं ययौ** प्रसेनस्य  
निश्चयार्थं महाद्युतिः ॥ १४४ ॥
</details>

<details><summary>मूलम्</summary>

ततः सभां समागम्याऽऽगृह्य यादवमुख्यकान् ।  
वनं ययौ प्रसेनस्य निश्चयार्थं महाद्युतिः ॥ १४४ ॥
</details>

<details open><summary>विश्वास-प्रस्तुतिः</summary>

पादमार्गं प्रसेनस्य  
ते सङ्गृह्य महावने ।  
गतास् तत्र मृतं साश्वं  
प्रसेनं **ददृशुर्** नराः ॥ १४५ ॥
</details>

<details><summary>मूलम्</summary>

पादमार्गं प्रसेनस्य ते सङ्गृह्य महावने ।  
गतास्तत्र मृतं साश्वं प्रसेनं ददृशुर्नराः ॥ १४५ ॥
</details>

<details open><summary>विश्वास-प्रस्तुतिः</summary>

सिंहेन **संहतं दृष्ट्वा**  
मणिहीनं तु यादवाः ।  
पुरतस् ते **ययुः** सर्वे  
सिंह-मार्ग-प्रधारिणः ॥ १४६ ॥
</details>

<details><summary>मूलम्</summary>

सिंहेन संहतं दृष्ट्वा मणिहीनं तु यादवाः ।  
पुरतस्ते ययुः सर्वे सिंहमार्गप्रधारिणः ॥ १४६ ॥
</details>

<details open><summary>विश्वास-प्रस्तुतिः</summary>

ततो महावने सिंहम्  
ऋक्षेण प्रहतं पुनः ।  
**ददृशुर्**, **न** मणिं तत्र  
**लेभिरे** भय-सङ्कुलाः ॥ १४७ ॥
</details>

<details><summary>मूलम्</summary>

ततो महावने सिंहमृक्षेण प्रहतं पुनः ।  
ददृशुर्न मणिं तत्र लेभिरे भयसङ्कुलाः ॥ १४७ ॥
</details>

<details open><summary>विश्वास-प्रस्तुतिः</summary>

ऋक्ष-पादं तथाऽऽगृह्य  
**ययुर्** यादव-मुख्यकाः ।  
महावने बिले घोरे  
गतम् **ऋक्षम् अलोकयन्** ॥ १४८ ॥
</details>

<details><summary>मूलम्</summary>

ऋक्षपादं तथाऽऽगृह्य ययुर्यादवमुख्यकाः ।  
महावने बिले घोरे गतमृक्षमलोकयन् ॥ १४८ ॥
</details>

<details open><summary>विश्वास-प्रस्तुतिः</summary>

ततस् तांस् तत्र संस्थाप्य  
कृष्णः पर-पुरञ्-जयः ।  
बिले **सम्प्रविवेशाऽथ**  
+++(हन्तक-)+++लाञ्छनस्यापनोदनात् ॥ १४९ ॥
</details>

<details><summary>मूलम्</summary>

ततस्तांस्तत्र संस्थाप्य कृष्णः परपुरञ्जयः ।  
बिले सम्प्रविवेशाऽथ लाञ्छनस्यापनोदनात् ॥ १४९ ॥
</details>

<details open><summary>विश्वास-प्रस्तुतिः</summary>

बिले योजन-मात्रं स  
**गत्वा** तत्र **ददर्श** ह ।  
प्रकाश-युक्तं संस्थानं  
शोभमानं सुविस्तरम् ॥ १५० ॥
</details>

<details><summary>मूलम्</summary>

बिले योजनमात्रं स गत्वा तत्र ददर्श ह ।  
प्रकाशयुक्तं संस्थानं शोभमानं सुविस्तरम् ॥ १५० ॥
</details>

<details open><summary>विश्वास-प्रस्तुतिः</summary>

दोलायां संस्थितं **वीक्ष्य**  
मणिं कृष्णो **जहर्ष** च ।  
तत्र सुप्तं शिशुं **दृष्ट्वा**  
शनैर् **आगात्** स यादवः ॥ १५१ ॥
</details>

<details><summary>मूलम्</summary>

दोलायां संस्थितं वीक्ष्य मणिं कृष्णो जहर्ष च ।  
तत्र सुप्तं शिशुं दृष्ट्वा शनैरागात् स यादवः ॥ १५१ ॥
</details>

<details open><summary>विश्वास-प्रस्तुतिः</summary>

ततोऽकस्माज् जाम्बवतो  
बहिः **पुत्री** समाययौ ।  
अ-पूर्वं पुरुषं **दृष्ट्वा**  
**चुक्रोश** भयसङ्कुला ॥ १५२ ॥
</details>

<details><summary>मूलम्</summary>

ततोऽकस्माज्जाम्बवतो बहिः पुत्री समाययौ ।  
अपूर्वं पुरुषं दृष्ट्वा चुक्रोश भयसङ्कुला ॥ १५२ ॥
</details>

<details open><summary>विश्वास-प्रस्तुतिः</summary>

ततो जाम्बवता राजन्  
**श्रुतं** पुत्र्याः प्ररोदनम् ।  
**आययौ** च स तं **दृष्ट्वा**  
**युयुधे** विष्णुना स्वयम् ॥ १५३ ॥
</details>

<details><summary>मूलम्</summary>

ततो जाम्बवता राजन् श्रुतं पुत्र्याः प्ररोदनम् ।  
आययौ च स तं दृष्ट्वा युयुधे विष्णुना स्वयम् ॥ १५३ ॥
</details>

<details open><summary>विश्वास-प्रस्तुतिः</summary>

**गतास्** तयोर् एक-विंशति-  
**घस्रास्** तु प्रयुध्यतोः ।  
**यादवा जग्मिरे** सर्वे  
बहिःस्था **अष्टमे** दिने ॥ १५४ ॥
</details>

<details><summary>मूलम्</summary>

गतास्तयोरेकविंशतिघस्रास्तु प्रयुध्यतोः ।  
यादवा जग्मिरे सर्वे बहिःस्था अष्टमे दिने ॥ १५४ ॥
</details>

<details open><summary>विश्वास-प्रस्तुतिः</summary>

द्वारकायां स्व-वृत्तान्तं  
**कथयन्ति** स्म विह्वलाः ।  
**दिवसाः** सप्त तत्रैव  
किलास्माकं **गता** बहिः ॥ १५५ ॥
</details>

<details><summary>मूलम्</summary>

द्वारकायां स्ववृत्तान्तं कथयन्ति स्म विह्वलाः ।  
दिवसाः सप्त तत्रैव किलास्माकं गता बहिः ॥ १५५ ॥
</details>

Pageखं. ४ अ. 
<details open><summary>विश्वास-प्रस्तुतिः</summary>

तथापि विवरात् कृष्णो  
**न** बहिश् च **समागतः** ।  
मृतो वा जीवितो वा स  
ज्ञायते किं न यादवः ॥ १५६ ॥
</details>

<details><summary>मूलम्</summary>

तथापि विवरात् कृष्णो न बहिश्च समागतः ।  
मृतो वा जीवितो वा स ज्ञायते किं न यादवः ॥ १५६ ॥
</details>

<details open><summary>विश्वास-प्रस्तुतिः</summary>

वसु-देवादयः श्रुत्वा  
स-स्त्रीका नृप दुःखिताः ।  
उग्रसेनादयः सर्वे  
**रुरुदुर्** दुःखकर्शिताः ॥ १५७ ॥
</details>

<details><summary>मूलम्</summary>

वसुदेवादयः श्रुत्वा सस्त्रीका नृप दुःखिताः ।  
उग्रसेनादयः सर्वे रुरुदुर्दुःखकर्शिताः ॥ १५७ ॥
</details>

<details open><summary>विश्वास-प्रस्तुतिः</summary>

परेऽस्माकं विशेषेण  
**शत्रवः संस्थिता** अहो ।  
जरासन्धादयश् चान्ये  
**किं भविष्यति** यादवाः ॥ १५८ ॥
</details>

<details><summary>मूलम्</summary>

परेऽस्माकं विशेषेण शत्रवः संस्थिता अहो ।  
जरासन्धादयश्चान्ये किं भविष्यति यादवाः ॥ १५८ ॥
</details>

<details open><summary>विश्वास-प्रस्तुतिः</summary>

**हीनाः** कृष्णेन सञ्जाता  
अधुना नात्र संशयः ।  
द्विषद्भिः **संहताः** सर्वे  
**मरिष्यामः** सपक्षकाः ॥ १५९ ॥
</details>

<details><summary>मूलम्</summary>

हीनाः कृष्णेन सञ्जाता अधुना नात्र संशयः ।  
द्विषद्भिः संहताः सर्वे मरिष्यामः सपक्षकाः ॥ १५९ ॥
</details>

<details open><summary>विश्वास-प्रस्तुतिः</summary>

ततो रामेण ते सर्वे  
**सान्त्विता** बहुलोक्तिभिः ।  
**निःश्वस्य संस्थिता** भूप  
दुःखयुक्ता भयाऽऽतुराः ॥ १६० ॥
</details>

<details><summary>मूलम्</summary>

ततो रामेण ते सर्वे सान्त्विता बहुलोक्तिभिः ।  
निःश्वस्य संस्थिता भूप दुःखयुक्ता भयाऽऽतुराः ॥ १६० ॥
</details>

<details open><summary>विश्वास-प्रस्तुतिः</summary>

**सत्राजितं निनिन्दुस्** ते  
व्यर्थ-+++(हन्तक-)+++लाञ्छन-दं तदा ।  
सोऽपि दुःख-समायुक्तो  
**बभूव भय-सङ्कुलः** ॥ १६१ ॥
</details>

<details><summary>मूलम्</summary>

सत्राजितं निनिन्दुस्ते व्यर्थलाञ्छनदं तदा ।  
सोऽपि दुःखसमायुक्तो बभूव भयसङ्कुलः ॥ १६१ ॥
</details>

<details open><summary>विश्वास-प्रस्तुतिः</summary>

अथ तं जाम्बवान् कृष्णम्  
**उवाच** घन-निःस्वनः ।  
कस् त्वं वीर महातेजा  
**योधयन्न् असि** मां वद ॥ १६२ ॥
</details>

<details><summary>मूलम्</summary>

अथ तं जाम्बवान् कृष्णमुवाच घननिःस्वनः ।  
कस्त्वं वीर महातेजा योधयन्नसि मां वद ॥ १६२ ॥
</details>

<details open><summary>विश्वास-प्रस्तुतिः</summary>

ततस् तं **प्रत्युवाचेदं**  
कृष्णो वचनमुत्तमम् ।  
यदु-वंश-भवं कृष्णं  
मां **जानीहि** महामते ॥ १६३ ॥
</details>

<details><summary>मूलम्</summary>

ततस्तं प्रत्युवाचेदं कृष्णो वचनमुत्तमम् ।  
यदुवंशभवं कृष्णं मां जानीहि महामते ॥ १६३ ॥
</details>

<details open><summary>विश्वास-प्रस्तुतिः</summary>

श्रुत्वा खेदसमायुक्तो  
जाम्बवांस् तं **ननाम** वै ।  
रामेणोक्तं वचो रम्यं  
स त्वं **विष्णुः समागतः** ॥ १६४ ॥
</details>

<details><summary>मूलम्</summary>

श्रुत्वा खेदसमायुक्तो जाम्बवांस्तं ननाम वै ।  
रामेणोक्तं वचो रम्यं स त्वं विष्णुः समागतः ॥ १६४ ॥
</details>

<details open><summary>विश्वास-प्रस्तुतिः</summary>

अहं दासस् त्वदीयो वै  
**क्षमस्व** करुणानिधे ।  
अज्ञानाच् छक्तिगर्वेण+  
+अपराधं युद्ध-जं च मे ॥ १६५ ॥
</details>

<details><summary>मूलम्</summary>

अहं दासस्त्वदीयो वै क्षमस्व करुणानिधे ।  
अज्ञानाच्छक्तिगर्वेणापराधं युद्धजं च मे ॥ १६५ ॥
</details>

<details open><summary>विश्वास-प्रस्तुतिः</summary>

स्तुतः **सम्पूजितस्** तेन  
कृष्णो वृत्तान्तम् आदरात् ।  
**अगदत्** तं ततः श्रुत्वा  
कन्यायुक्तं मणिं **ददौ** ॥ १६६ ॥
</details>

<details><summary>मूलम्</summary>

स्तुतः सम्पूजितस्तेन कृष्णो वृत्तान्तमादरात् ।  
अगदत्तं ततः श्रुत्वा कन्यायुक्तं मणिं ददौ ॥ १६६ ॥
</details>

<details open><summary>विश्वास-प्रस्तुतिः</summary>

**गृहीत्वा** सस्त्रियं कृष्णो  
द्वारकायां **समागतः** ।  
आगतं कृष्णम् **आलोक्य**  
हर्ष-युक्ता बभूविरे ॥ १६७ ॥
</details>

<details><summary>मूलम्</summary>

गृहीत्वा सस्त्रियं कृष्णो द्वारकायां समागतः ।  
आगतं कृष्णमालोक्य हर्षयुक्ता बभूविरे ॥ १६७ ॥
</details>

<details open><summary>विश्वास-प्रस्तुतिः</summary>

यादवैश् च ततः कृष्णः  
समानाय्य महामणिम् ।  
सत्राजिते **ददौ** तत्र  
सर्वेषां पश्यतां नृप ॥ १६८ ॥
</details>

<details><summary>मूलम्</summary>

यादवैश्च ततः कृष्णः समानाय्य महामणिम् ।  
सत्राजिते ददौ तत्र सर्वेषां पश्यतां नृप ॥ १६८ ॥
</details>

<details open><summary>विश्वास-प्रस्तुतिः</summary>

सत्राजिन् मनसाऽत्यन्तं  
**निन्दयाम् आस** तां तनुम् ।  
भयभीतः स कृष्णस्य  
विरोधेन महायशाः ॥ १६९ ॥
</details>

<details><summary>मूलम्</summary>

सत्राजिन् मनसाऽत्यन्तं निन्दयामास तां तनुम् ।  
भयभीतः स कृष्णस्य विरोधेन महायशाः ॥ १६९ ॥
</details>

<details open><summary>विश्वास-प्रस्तुतिः</summary>

**सत्यभामां ददौ** तस्मै  
मणियुक्तां महात्मने ।  
कृष्णाय, स **उवाचेदं**  
श्वशुरे विनयान्वितः ॥ १७० ॥
</details>

<details><summary>मूलम्</summary>

सत्यभामां ददौ तस्मै मणियुक्तां महात्मने ।  
कृष्णाय स उवाचेदं श्वशुरे विनयान्वितः ॥ १७० ॥
</details>

<details open><summary>विश्वास-प्रस्तुतिः</summary>

सूर्य-भक्ति-युतस् त्वं वै  
**मणिं रक्ष** महामते ।  
**दौहित्रास्** ते भविष्यन्ति  
**ग्रहीष्यन्ति** मणिं च ते ॥ १७१ ॥
</details>

<details><summary>मूलम्</summary>

सूर्यभक्तियुतस्त्वं वै मणिं रक्ष महामते ।  
दौहित्रास्ते भविष्यन्ति ग्रहीष्यन्ति मणिं च ते ॥ १७१ ॥
</details>

<details open><summary>विश्वास-प्रस्तुतिः</summary>

तथेति यादवेनैव  
कृतं सत्राजिता नृप ।  
एतस्मिन्न् अन्तरे तत्र  
**वृत्तान्तो** यादवैः **श्रुतः** ॥ १७२ ॥
</details>

<details><summary>मूलम्</summary>

तथेति यादवेनैव कृतं सत्राजिता नृप ।  
एतस्मिन्नन्तरे तत्र वृत्तान्तो यादवैः श्रुतः ॥ १७२ ॥
</details>

<details open><summary>विश्वास-प्रस्तुतिः</summary>

लाक्षा-गृहेषु **सन्दग्धाः**  
कुन्त्या युक्ताश् च पाण्डवाः ।  
पुरोचनेन, तज् **ज्ञात्वा**  
**रुरुदुर्** यादवा बहु ॥ १७३ ॥
</details>

<details><summary>मूलम्</summary>

लाक्षागृहेषु सन्दग्धाः कुन्त्या युक्ताश्च पाण्डवाः ।  
पुरोचनेन तज् ज्ञात्वा रुरुदुर्यादवा बहु ॥ १७३ ॥
</details>

<details open><summary>विश्वास-प्रस्तुतिः</summary>

रामेण हस्तिनापुर्यां  
कृष्णः सद्यो **जगाम** ह ।  
धृतराष्ट्रादिभिः सोऽपि  
**रुरोद** शोकसङ्कुलः ॥ १७४ ॥
</details>

<details><summary>मूलम्</summary>

रामेण हस्तिनापुर्यां कृष्णः सद्यो जगाम ह ।  
धृतराष्ट्रादिभिः सोऽपि रुरोद शोकसङ्कुलः ॥ १७४ ॥
</details>

<details open><summary>विश्वास-प्रस्तुतिः</summary>

शत-धन्वा ततो ऽक्रूरः  
कृतवर्मा च यादवः ।  
मिलिताः क्रोध-संयुक्ता  
**विचारं चक्रुर्** आदरात् ॥ १७५ ॥
</details>

<details><summary>मूलम्</summary>

शतधन्वा ततोऽक्रूरः कृतवर्मा च यादवः ।  
मिलिताः क्रोधसंयुक्ता विचारं चक्रुरादरात् ॥ १७५ ॥
</details>

<details open><summary>विश्वास-प्रस्तुतिः</summary>

सत्राजिता वयं सर्वे  
**कन्यार्थं संवृताः** पुरा ।  
अस्मान् **सन्त्यज्य कृष्णाय  
ददौ** कन्यां सुरूपिणीम् ॥ १७६ ॥
</details>

<details><summary>मूलम्</summary>

सत्राजिता वयं सर्वे कन्यार्थं संवृताः पुरा ।  
अस्मान् सन्त्यज्य कृष्णाय ददौ कन्यां सुरूपिणीम् ॥ १७६ ॥
</details>

<details open><summary>विश्वास-प्रस्तुतिः</summary>

कृष्णः पाण्डव-शोकार्तो  
ऽभवत् **तत्रैव संस्थितः** ।  
स रामो, **निश्य्** अतः कार्यं  
**कर्तव्यं** तत् त्रिभिः किल ॥ १७७ ॥
</details>

<details><summary>मूलम्</summary>

कृष्णः पाण्डवशोकार्तोऽभवत् तत्रैव संस्थितः ।  
स रामो निश्यतः कार्यं कर्तव्यं तत् त्रिभिः किल ॥ १७७ ॥
</details>

<details open><summary>विश्वास-प्रस्तुतिः</summary>

**हत्वा** सत्राजितं सुप्तं  
मणिर् **ग्राह्यो** न संशयः ।  
एवं निश्चित्य रात्रौ तं  
शतधन्वा **जगाम** ह ॥ १७८ ॥
</details>

<details><summary>मूलम्</summary>

हत्वा सत्राजितं सुप्तं मणिर्ग्राह्यो न संशयः ।  
एवं निश्चित्य रात्रौ तं शतधन्वा जगाम ह ॥ १७८ ॥
</details>

<details open><summary>विश्वास-प्रस्तुतिः</summary>

सत्राजितं स **हत्वा** वै  
मणिं **जग्राह** दारुणः ।  
संस्थाप्य तैल-द्रोण्यां तं  
कृष्णं सत्या +++(वार्ता)+++ **ऽऽययौ** ततः ॥ १७९ ॥
</details>

<details><summary>मूलम्</summary>

सत्राजितं स हत्वा वै मणिं जग्राह दारुणः ।  
संस्थाप्य तैलद्रोण्यां तं कृष्णं सत्याययौ ततः ॥ १७९ ॥
</details>

<details open><summary>विश्वास-प्रस्तुतिः</summary>

श्वशुरं स हतं **श्रुत्वा**  
रामेण सहसा **गतम्** ।  
कृष्णं **ज्ञात्वा रोषितं** श-  
तधन्वा **ऽक्रूरम् आययौ** ॥ १८० ॥ +++(यति-भङ्गः)+++
</details>

<details><summary>मूलम्</summary>

श्वशुरं स हतं श्रुत्वा रामेण सहसा गतम् ।  
कृष्णं ज्ञात्वा रोषितं शतधन्वाऽक्रूरमाययौ ॥ १८० ॥
</details>

[[१८]]

<details open><summary>विश्वास-प्रस्तुतिः</summary>

अक्रूरेण समात्यक्तः  
**कृतवर्माणम् आययौ** ।  
तेनापि न धृतः पक्षः  
पुनः **सोऽक्रूरम् आययौ** ॥ १८१ ॥
</details>

<details><summary>मूलम्</summary>

अक्रूरेण समात्यक्तः कृतवर्माणमाययौ ।  
तेनापि न धृतः पक्षः पुनः सोऽक्रूरमाययौ ॥ १८१ ॥
</details>

<details open><summary>विश्वास-प्रस्तुतिः</summary>

मणिं तत्रैव निक्षिप्य  
**पपाल** भयसङ्कुलः ।  
शतयोजन-गाऽश्विन्यां  
**समारुह्य** नृपात्मज ॥ १८२ ॥
</details>

<details><summary>मूलम्</summary>

मणिं तत्रैव निक्षिप्य पपाल भयसङ्कुलः ।  
शतयोजनगाऽश्विन्यां समारुह्य नृपात्मज ॥ १८२ ॥
</details>

<details open><summary>विश्वास-प्रस्तुतिः</summary>

**पलायमानं** विज्ञाय  
कृष्णः सङ्कर्षणान्वितः ।  
रथम् **आरुह्य** वेगेन  
तम् **अनु प्रययौ** तदा ॥ १८३ ॥
</details>

<details><summary>मूलम्</summary>

पलायमानं विज्ञाय कृष्णः सङ्कर्षणान्वितः ।  
रथमारुह्य वेगेन तमनु प्रययौ तदा ॥ १८३ ॥
</details>

<details open><summary>विश्वास-प्रस्तुतिः</summary>

योजनानां शतं गत्वा  
**ममार** ह पुरोऽश्विनीं ।  
शतधन्वा भयैर्युक्तः  
**पलायत पदा** ततः ॥ १८४ ॥
</details>

<details><summary>मूलम्</summary>

योजनानां शतं गत्वा ममार ह पुरोऽश्विनीं ।  
शतधन्वा भयैर्युक्तः पलायत पदा ततः ॥ १८४ ॥
</details>

<details open><summary>विश्वास-प्रस्तुतिः</summary>

पदातिनं च तं ज्ञात्वा  
**कृष्णो ऽधावत्** सुसत्वरः ।  
पदातिर् बल-भद्रे स  
**रथं त्यक्त्वा** महाद्युतिः ॥ १८५ ॥
</details>

<details><summary>मूलम्</summary>

पदातिनं च तं ज्ञात्वा कृष्णोऽधावत् सुसत्वरः ।  
पदातिर्बलभद्रे स रथं त्यक्त्वा महाद्युतिः ॥ १८५ ॥
</details>

<details open><summary>विश्वास-प्रस्तुतिः</summary>

ततश् चक्रेण कृष्णेन  
**हतस्** तत्र **पपात** ह ।  
शतधन्वा तेन तस्मिन्  
**न दृष्टो** मणिरुत्तमः ॥ १८६ ॥
</details>

<details><summary>मूलम्</summary>

ततश्चक्रेण कृष्णेन हतस्तत्र पपात ह ।  
शतधन्वा तेन तस्मिन् न दृष्टो मणिरुत्तमः ॥ १८६ ॥
</details>

<details open><summary>विश्वास-प्रस्तुतिः</summary>

ततः शोकसमायुक्तो  
बलभद्रम् उवाच ह ।  
शतधन्वा **हतो हीनो****  
मणिना तत्र मानद ॥ १८७ ॥
</details>

<details><summary>मूलम्</summary>

ततः शोकसमायुक्तो बलभद्रमुवाच ह ।  
शतधन्वा हतो हीनो मणिना तत्र मानद ॥ १८७ ॥
</details>

<details open><summary>विश्वास-प्रस्तुतिः</summary>

**उवाच** कोपयुक्तस्  
तं स ततो रोहिणी-सुतः ।  
मणिस् त्वया **सुसङ्गुप्तो**  
मिथ्या वाक् त्वं महाखल ॥ १८८ ॥
</details>

<details><summary>मूलम्</summary>

उवाच कोपयुक्तस्तं स ततो रोहिणीसुतः ।  
मणिस्त्वया सुसङ्गुप्तो मिथ्या वाक् त्वं महाखल ॥ १८८ ॥
</details>

<details open><summary>विश्वास-प्रस्तुतिः</summary>

अग्रजाय **प्रदातव्यस्**  
तदर्थं **मणिर्** आदरात् ।  
**कृतं** त्वया महालोभिन्  
कर्म साधु **जुगुप्सितम्** ॥ १८९ ॥
</details>

<details><summary>मूलम्</summary>

अग्रजाय प्रदातव्यस्तदर्थं मणिरादरात् ।  
कृतं त्वया महालोभिन् कर्म साधु जुगुप्सितम् ॥ १८९ ॥
</details>

<details open><summary>विश्वास-प्रस्तुतिः</summary>

ततस्तं विनयेनैव  
**सान्त्वयाम् आस** केशवः ।  
द्विज-देव-गवां ते मे  
शपथो **न कृतं मया** ॥ १९० ॥
</details>

<details><summary>मूलम्</summary>

ततस्तं विनयेनैव सान्त्वयामास केशवः ।  
द्विजदेवगवां ते मे शपथो न कृतं मया ॥ १९० ॥
</details>

<details open><summary>विश्वास-प्रस्तुतिः</summary>

तं **तिरस्कृत्य** वेगेन  
त्यक्त्वा रामो **जगाम** ह ।  
विदर्भं राजनीतिज्ञं  
स्वमित्रं नृपतिं तदा ॥ १९१ ॥
</details>

<details><summary>मूलम्</summary>

तं तिरस्कृत्य वेगेन त्यक्त्वा रामो जगाम ह ।  
विदर्भं राजनीतिज्ञं स्वमित्रं नृपतिं तदा ॥ १९१ ॥
</details>

<details open><summary>विश्वास-प्रस्तुतिः</summary>

ततोऽतिदुःख-संयुक्तः  
कृष्णः परम-दारुणम् ।  
**रुरोद** बलभद्रं स  
**स्मृत्वा** स्मृत्वा विशेषतः ॥ १९२ ॥
</details>

<details><summary>मूलम्</summary>

ततोऽतिदुःखसंयुक्तः कृष्णः परमदारुणम् ।  
रुरोद बलभद्रं स स्मृत्वा स्मृत्वा विशेषतः ॥ १९२ ॥
</details>

<details open><summary>विश्वास-प्रस्तुतिः</summary>

ज्ञानदृष्ट्या स कृष्णेन  
**मणिर् नाप्तो** महीपते ।  
ततोऽतिदुःखितो भूत्वा  
**रुरोद** च पुनः पुनः ॥ १९३ ॥
</details>

<details><summary>मूलम्</summary>

ज्ञानदृष्ट्या स कृष्णेन मणिर्नाप्तो महीपते ।  
ततोऽतिदुःखितो भूत्वा रुरोद च पुनः पुनः ॥ १९३ ॥
</details>

<details open><summary>विश्वास-प्रस्तुतिः</summary>

अहो **ज्ञानं** मदीयं यद्  
**गतं कुत्र** विशेषतः ।  
**नर-तुल्यः कृतः** केन  
धिङ् मे जीवितकं किल ॥ १९४ ॥
</details>

<details><summary>मूलम्</summary>

अहो ज्ञानं मदीयं यद्गतं कुत्र विशेषतः ।  
नरतुल्यः कृतः केन धिङ् मे जीवितकं किल ॥ १९४ ॥
</details>

<details open><summary>विश्वास-प्रस्तुतिः</summary>

रथ-संस्थः समायातो  
द्वारकायां महायशाः ।  
लोक-वृत्तान्तम् उग्रं स  
**कथयाम् आस** विस्तरात् ॥ १९५ ॥
</details>

<details><summary>मूलम्</summary>

रथसंस्थः समायातो द्वारकायां महायशाः ।  
लोकवृत्तान्तमुग्रं स कथयामास विस्तरात् ॥ १९५ ॥
</details>

<details open><summary>विश्वास-प्रस्तुतिः</summary>

ततो यादव-मुख्यैः स  
भर्त्सितो ऽतिविशेषतः ।  
कृष्णः सत्राजितः कर्म  
**चकारोत्तरकं** नृप ॥ १९६ ॥
</details>

<details><summary>मूलम्</summary>

ततो यादवमुख्यैः स भर्त्सितोऽतिविशेषतः ।  
कृष्णः सत्राजितः कर्म चकारोत्तरकं नृप ॥ १९६ ॥
</details>

<details open><summary>विश्वास-प्रस्तुतिः</summary>

देशे देशे नृपाद्याश् च  
जनाः कृष्णं विशेषतः ।  
**निनिन्दुः** कर्म कृष्णेन  
किं कृतं दुष्टबुद्धिना ॥ १९७ ॥
</details>

<details><summary>मूलम्</summary>

देशे देशे नृपाद्याश्च जनाः कृष्णं विशेषतः ।  
निनिन्दुः कर्म कृष्णेन किं कृतं दुष्टबुद्धिना ॥ १९७ ॥
</details>

<details open><summary>विश्वास-प्रस्तुतिः</summary>

समर्थं बलभद्रं यो  
**ऽत्यजज्** ज्येष्ठं सुदुर्मतिः ।  
मणिलोभी महापापी  
विश्वास्यो नैव केनचित् ॥ १९८ ॥
</details>

<details><summary>मूलम्</summary>

समर्थं बलभद्रं योऽत्यजज्ज्येष्ठं सुदुर्मतिः ।  
मणिलोभी महापापी विश्वास्यो नैव केनचित् ॥ १९८ ॥
</details>

<details open><summary>विश्वास-प्रस्तुतिः</summary>

द्वारकायां जनाः सर्वे  
तं कृष्णं **न प्रमेनिरे** ।  
त्यक्तः सर्वैस् तथा कृष्णः  
**शुशोच** परमव्यथः ॥ १९९ ॥
</details>

<details><summary>मूलम्</summary>

द्वारकायां जनाः सर्वे तं कृष्णं न प्रमेनिरे ।  
त्यक्तः सर्वैस्तथा कृष्णः शुशोच परमव्यथः ॥ १९९ ॥
</details>

<details open><summary>विश्वास-प्रस्तुतिः</summary>

अस्थि-त्वचा-समायुक्तं  
सदा स्व-गृह-संस्थितम् ।  
**नारदस्** तं **समालोच्य**+  
+**आययौ** दृष्ट्वा सुविस्मितः ॥ २०० ॥
</details>

<details><summary>मूलम्</summary>

अस्थित्वचासमायुक्तं सदा स्वगृहसंस्थितम् ।  
नारदस्तं समालोच्याययौ दृष्ट्वा सुविस्मितः ॥ २०० ॥
</details>

<details open><summary>विश्वास-प्रस्तुतिः</summary>

तं **प्रणम्य** महात्मानं  
कृष्णः परमदुःखितः ।  
**उवाच** भावभक्त्या वै  
कृताञ्जलि-पुटः शनैः ॥ २०१ ॥
</details>

<details><summary>मूलम्</summary>

तं प्रणम्य महात्मानं कृष्णः परमदुःखितः ।  
उवाच भावभक्त्या वै कृताञ्जलिपुटः शनैः ॥ २०१ ॥
</details>

श्रीकृष्ण उवाच ।  

<details open><summary>विश्वास-प्रस्तुतिः</summary>

सर्वैः **सन्त्याजितो** दुःखी  
**गृहे** नित्यं **वसाम्य्** अहम् ।  
तत्र ते **दर्शनं** स्वामिन्न्  
अभवत् भाग्य-योगतः ॥ २०२ ॥
</details>

<details><summary>मूलम्</summary>

सर्वैः सन्त्याजितो दुःखी गृहे नित्यं वसाम्यहम् ।  
तत्र ते दर्शनं स्वामिन्नभवत् भाग्ययोगतः ॥ २०२ ॥
</details>

<details open><summary>विश्वास-प्रस्तुतिः</summary>

ततस्तं नारदः **प्राह**  
**किम्-अर्थं त्यज्यसे** वद ।  
एवं पृष्टः पुनः **प्राह**  
वृत्तान्तं सर्वम् अञ्जसा ॥ २०३ ॥
</details>

<details><summary>मूलम्</summary>

ततस्तं नारदः प्राह किमर्थं त्यज्यसे वद ।  
एवं पृष्टः पुनः प्राह वृत्तान्तं सर्वमञ्जसा ॥ २०३ ॥
</details>

<details open><summary>विश्वास-प्रस्तुतिः</summary>

**श्रुत्वा** वृत्तान्तम् उग्रं वै  
**ध्यानेनालोक्य** नारदः ।  
देह-त्यागे समुद्योगं  
कुर्वन्तं तम् **उवाच** ह ॥ २०४ ॥
</details>

<details><summary>मूलम्</summary>

श्रुत्वा वृत्तान्तमुग्रं वै ध्यानेनालोक्य नारदः ।  
देहत्यागे समुद्योगं कुर्वन्तं तमुवाच ह ॥ २०४ ॥
</details>

नारद उवाच ।  

<details open><summary>विश्वास-प्रस्तुतिः</summary>

भाद्र-शुक्ल-चतुर्थ्यां च  
त्वया **चन्द्रो विलोकितः** ।  
शप्तोऽसौ विघ्नराजेन  
तेन सन्दुःखितो भवान् ॥ २०५ ॥
</details>

<details><summary>मूलम्</summary>

भाद्रशुक्लचतुर्थ्यां च त्वया चन्द्रो विलोकितः ।  
शप्तोऽसौ विघ्नराजेन तेन सन्दुःखितो भवान् ॥ २०५ ॥
</details>

[[१९]]

<details open><summary>विश्वास-प्रस्तुतिः</summary>

देहत्यागं महाबुद्धे  
मा कुरुष्व विशेषतः ।  
**गणेशं भज** भावेन  
सङ्कष्टी व्रत-संयुतम् ॥ २०६ ॥
</details>

<details><summary>मूलम्</summary>

देहत्यागं महाबुद्धे मा कुरुष्व विशेषतः ।  
गणेशं भज भावेन सङ्कष्टी व्रतसंयुतम् ॥ २०६ ॥
</details>

<details open><summary>विश्वास-प्रस्तुतिः</summary>

**मिथ्याऽपवाद-शून्यस्** त्वं  
भविष्यसि न चान्यथा ।  
स-ज्ञानश् च समर्थेशस्  
तस्मात् तं **शरणं व्रज** ॥ २०७ ॥
</details>

<details><summary>मूलम्</summary>

मिथ्याऽपवादशून्यस्त्वं भविष्यसि न चान्यथा ।  
सज्ञानश्च समर्थेशस्तस्मात् तं शरणं व्रज ॥ २०७ ॥
</details>

<details open><summary>विश्वास-प्रस्तुतिः</summary>

एवम् **उक्त्वा** महायोगी  
नारदः **प्रययौ** ततः ।  
गणेश-गान-संयुक्तो  
वीणा-वादन-लालसः ॥ २०८ ॥
</details>

<details><summary>मूलम्</summary>

एवमुक्त्वा महायोगी नारदः प्रययौ ततः ।  
गणेशगानसंयुक्तो वीणावादनलालसः ॥ २०८ ॥
</details>

<details open><summary>विश्वास-प्रस्तुतिः</summary>

ततः कृष्णः प्रहर्षेण  
युक्तो विघ्नेशम् आदरात् ।  
**अभजद्** ध्यान-मार्ग-ज्ञो  
ध्यानेनोग्रेण भूमिप ॥ २०९ ॥
</details>

<details><summary>मूलम्</summary>

ततः कृष्णः प्रहर्षेण युक्तो विघ्नेशमादरात् ।  
अभजद् ध्यानमार्गज्ञो ध्यानेनोग्रेण भूमिप ॥ २०९ ॥
</details>

<details open><summary>विश्वास-प्रस्तुतिः</summary>

एकाक्षरेण मन्त्रेण +  
**+अपूजयन्** नित्यम् एव तम् ।  
**व्रतं चकार** स ततः  
सङ्कष्टीसञ्ज्ञमुत्तमम् ॥ २१० ॥
</details>

<details><summary>मूलम्</summary>

एकाक्षरेण मन्त्रेणापूजयन्नित्यमेव तम् ।  
व्रतं चकार स ततः सङ्कष्टीसञ्ज्ञमुत्तमम् ॥ २१० ॥
</details>

<details open><summary>विश्वास-प्रस्तुतिः</summary>

रात्राव् एकान्त-संस्थं तं  
ध्यान-निष्ठं जनार्दनम् ।  
निश्चलं **गणराजः** स  
**ययौ** भक्तं सुखप्रदः ॥ २११ ॥
</details>

<details><summary>मूलम्</summary>

रात्रावेकान्तसंस्थं तं ध्याननिष्ठं जनार्दनम् ।  
निश्चलं गणराजः स ययौ भक्तं सुखप्रदः ॥ २११ ॥
</details>

<details open><summary>विश्वास-प्रस्तुतिः</summary>

**बोधयाम् आस** तं कृष्णं  
गणेशो ब्रह्म-नायकः ।  
तम् **उत्थाय ननामाऽसौ**  
**पूजयाम् आस** चादरात् ॥ २१२ ॥
</details>

<details><summary>मूलम्</summary>

बोधयामास तं कृष्णं गणेशो ब्रह्मनायकः ।  
तमुत्थाय ननामाऽसौ पूजयामास चादरात् ॥ २१२ ॥
</details>

<details open><summary>विश्वास-प्रस्तुतिः</summary>

पुनः प्रणम्य **तुष्टाव**  
विघ्नेशं साम-गेन सः ।  
स्तोत्रेणाष्टक-सञ्ज्ञेन  
नाम्ना तं **प्रननर्त** ह ॥ २१३ ॥
</details>

<details><summary>मूलम्</summary>

पुनः प्रणम्य तुष्टाव विघ्नेशं सामगेन सः ।  
स्तोत्रेणाष्टकसञ्ज्ञेन नाम्ना तं प्रननर्त ह ॥ २१३ ॥
</details>

<details open><summary>विश्वास-प्रस्तुतिः</summary>

सरोमाञ्चं गणेशानः  
कृष्णं **दृष्ट्वा जगाद** ह ।  
**वरं वरय** मत्तस् त्वं  
**दास्यामि** हृदि वाञ्छितम् ॥ २१४ ॥
</details>

<details><summary>मूलम्</summary>

सरोमाञ्चं गणेशानः कृष्णं दृष्ट्वा जगाद ह ।  
वरं वरय मत्तस्त्वं दास्यामि हृदि वाञ्छितम् ॥ २१४ ॥
</details>

<details open><summary>विश्वास-प्रस्तुतिः</summary>

गणेश-वचनं **श्रुत्वा**  
तं **जगाद** महायशाः ।  
कृष्णो भक्त्या समायुक्तो  
वचनं खेद-संयुतः ॥ २१५ ॥
</details>

<details><summary>मूलम्</summary>

गणेशवचनं श्रुत्वा तं जगाद महायशाः ।  
कृष्णो भक्त्या समायुक्तो वचनं खेदसंयुतः ॥ २१५ ॥
</details>

श्रीकृष्ण उवाच ।  

<details open><summary>विश्वास-प्रस्तुतिः</summary>

यदि तुष्टोऽसि विघ्नेश  
वरदोऽसि विशेषतः ।  
तदा ते **भक्तिम्** उग्रां मे  
**देहि** ह्य् अव्यभिचारिणीम् ॥ २१६ ॥
</details>

<details><summary>मूलम्</summary>

यदि तुष्टोऽसि विघ्नेश वरदोऽसि विशेषतः ।  
तदा ते भक्तिमुग्रां मे देहि ह्यव्यभिचारिणीम् ॥ २१६ ॥
</details>

<details open><summary>विश्वास-प्रस्तुतिः</summary>

भाद्र-शुक्ल-चतुर्थ्यां ये  
**चन्द्रं पश्यन्ति** विघ्नप ।  
ते **शाप-दुःख-हीना** वै  
**भवन्तु** कृपया च ते ॥ २१७ ॥
</details>

<details><summary>मूलम्</summary>

भाद्रशुक्लचतुर्थ्यां ये चन्द्रं पश्यन्ति विघ्नप ।  
ते शापदुःखहीना वै भवन्तु कृपया च ते ॥ २१७ ॥
</details>

<details open><summary>विश्वास-प्रस्तुतिः</summary>

अहं चासन्न-मरण-  
जनवज् **ज्ञान-वर्जितः** ।  
**प्रकृतो** ऽन्यस्य का वार्ता  
**प्रार्थयामि** ततः प्रभो ॥ २१८ ॥
</details>

<details><summary>मूलम्</summary>

अहं चासन्नमरणजनवज्ज्ञानवर्जितः ।  
प्रकृतोऽन्यस्य का वार्ता प्रार्थयामि ततः प्रभो ॥ २१८ ॥
</details>

<details open><summary>विश्वास-प्रस्तुतिः</summary>

जगाद गण-नाथः स  
ततस् तं भक्ति-मोहितः ।  
मम **भक्तिर्** दृढा कृष्ण  
**भविष्यति** च तेऽनघ ॥ २१९ ॥
</details>

<details><summary>मूलम्</summary>

जगाद गणनाथः स ततस्तं भक्तिमोहितः ।  
मम भक्तिर्दृढा कृष्ण भविष्यति च तेऽनघ ॥ २१९ ॥
</details>

<details open><summary>विश्वास-प्रस्तुतिः</summary>

स्यमन्तकस्य माहात्म्यं त्वदीयं लाञ्छनप्रदम् ।  
वरदानं मदीयं च यः शृणोति जनार्दन ॥ २२० ॥
</details>

<details><summary>मूलम्</summary>

स्यमन्तकस्य माहात्म्यं  
त्वदीयं +++(चोर-)+++लाञ्छन-प्रदम् ।  
वरदानं मदीयं च  
यः **शृणोति** जनार्दन ॥ २२० ॥
</details>

<details open><summary>विश्वास-प्रस्तुतिः</summary>

**पठेत्** तु भाव-युक्तश् चेन्  
मां **धृत्वा** हृदये हरे ।  
स एव दोष-संहीनो  
भवत्व् अत्र न संशयः ॥ २२१ ॥
</details>

<details><summary>मूलम्</summary>

पठेत्तु भावयुक्तश्चेन् मां धृत्वा हृदये हरे ।  
स एव दोषसंहीनो भवत्वत्र न संशयः ॥ २२१ ॥
</details>

<details open><summary>विश्वास-प्रस्तुतिः</summary>

एवम् **उक्त्वा** गणेशानः  
कृष्णं भक्तिपरायणम् ।  
**अन्तर्धानं चकाराऽसौ**  
कृष्णस् तत्र समास्थितः ॥ २२२ ॥
</details>

<details><summary>मूलम्</summary>

एवमुक्त्वा गणेशानः कृष्णं भक्तिपरायणम् ।  
अन्तर्धानं चकाराऽसौ कृष्णस्तत्र समास्थितः ॥ २२२ ॥
</details>

<details open><summary>विश्वास-प्रस्तुतिः</summary>

सम्पूर्णं **जागरं कृत्वा**  
पञ्चम्यां नियतः प्रभुः ।  
पूजयित्वा गणेशानं  
**ददौ दानं** विशेषतः ॥ २२३ ॥
</details>

<details><summary>मूलम्</summary>

सम्पूर्णं जागरं कृत्वा पञ्चम्यां नियतः प्रभुः ।  
पूजयित्वा गणेशानं ददौ दानं विशेषतः ॥ २२३ ॥
</details>

<details open><summary>विश्वास-प्रस्तुतिः</summary>

गणेश-कृपया तस्य+   
+**अन्तर्ज्ञानं सम्बभूव** ह ।  
**ग्रहणं** च मणेस् तेन  
**ज्ञातम्** अक्रूरकारितम् ॥ २२४ ॥
</details>

<details><summary>मूलम्</summary>

गणेशकृपया तस्याऽन्तर्ज्ञानं सम्बभूव ह ।  
ग्रहणं च मणेस्तेन ज्ञातमक्रूरकारितम् ॥ २२४ ॥
</details>

<details open><summary>विश्वास-प्रस्तुतिः</summary>

सभायां स समागम्य+  
+**अक्रूरं तत्राजुहाव** च ।  
तं **प्रणम्य** महाभागम्  
**उवाच** हास्यसंयुतः ॥ २२५ ॥
</details>

<details><summary>मूलम्</summary>

सभायां स समागम्याक्रूरं तत्राजुहाव च ।  
तं प्रणम्य महाभागमुवाच हास्यसंयुतः ॥ २२५ ॥
</details>

<details open><summary>विश्वास-प्रस्तुतिः</summary>

**मणिश्** च तात **सन्त्यक्तो**  
गेहे ते शतधन्वना ।  
बल-भद्रार्थम् अद्य त्वं  
**मणिं दर्शय** मानद ॥ २२६ ॥
</details>

<details><summary>मूलम्</summary>

मणिश्च तात सन्त्यक्तो गेहे ते शतधन्वना ।  
बलभद्रार्थमद्य त्वं मणिं दर्शय मानद ॥ २२६ ॥
</details>

<details open><summary>विश्वास-प्रस्तुतिः</summary>

ततोऽक्रूरेण **चानीतो**  
मणिस् तत्र सुसंसदि ।  
दृष्ट्वोग्रसेन-मुख्यास् ते  
**प्रशशंसुर्** जनार्दनम् ॥ २२७ ॥
</details>

<details><summary>मूलम्</summary>

ततोऽक्रूरेण चानीतो मणिस्तत्र सुसंसदि ।  
दृष्ट्वोग्रसेनमुख्यास्ते प्रशशंसुर्जनार्दनम् ॥ २२७ ॥
</details>

<details open><summary>विश्वास-प्रस्तुतिः</summary>

अक्रूरश् च विदर्भं तं  
**गत्वा** हलधरं प्रभुम् ।  
मणिं दत्त्वा **समानीय**  
सभायां **संस्थितो** ऽभवत् ॥ २२८ ॥
</details>

<details><summary>मूलम्</summary>

अक्रूरश्च विदर्भं तं गत्वा हलधरं प्रभुम् ।  
मणिं दत्त्वा समानीय सभायां संस्थितोऽभवत् ॥ २२८ ॥
</details>

<details open><summary>विश्वास-प्रस्तुतिः</summary>

समागतं महावीरम्  
**अनमत्** केशवः पुनः ।  
सर्वे हर्षयुता जाता  
द्वारका-वासिनस् ततः ॥ २२९ ॥
</details>

<details><summary>मूलम्</summary>

समागतं महावीरमनमत् केशवः पुनः ।  
सर्वे हर्षयुता जाता द्वारकावासिनस्ततः ॥ २२९ ॥
</details>

<details open><summary>विश्वास-प्रस्तुतिः</summary>

निर्दोषं वासुदेवं ते  
**मानयाम् आसुर्** आदरात् ।  
राजानः सुहृदः सर्वे  
नाना-देश-निवासिनः ॥ २३० ॥
</details>

<details><summary>मूलम्</summary>

निर्दोषं वासुदेवं ते मानयामासुरादरात् ।  
राजानः सुहृदः सर्वे नानादेशनिवासिनः ॥ २३० ॥
</details>

[[२०]]

<details open><summary>विश्वास-प्रस्तुतिः</summary>

सर्वेषां **हृदि संस्थोऽयं**  
गणेशो बुद्धि-नायकः ।  
तस्यैव कृपया राजन्  
भवेत् किं किं सुदुर्लभम् ॥ २३१ ॥
</details>

<details><summary>मूलम्</summary>

सर्वेषां हृदि संस्थोऽयं गणेशो बुद्धिनायकः ।  
तस्यैव कृपया राजन् भवेत् किं किं सुदुर्लभम् ॥ २३१ ॥
</details>

<details open><summary>विश्वास-प्रस्तुतिः</summary>

अतो भाद्र-चतुर्थ्यां वै  
**न द्रष्टव्यः** कदाचन ।  
चन्द्रः कदाचित् दृष्टश् चेद्  
**इदं श्रोतव्यम्** आदरात् ॥ २३२ ॥
</details>

<details><summary>मूलम्</summary>

अतो भाद्रचतुर्थ्यां वै न द्रष्टव्यः कदाचन ।  
चन्द्रः कदाचित् दृष्टश्चेदिदं श्रोतव्यमादरात् ॥ २३२ ॥
</details>

<details open><summary>विश्वास-प्रस्तुतिः</summary>

तेन **दोष-विहीनश्** च  
**जायते** नात्र संशयः ।  
अन्यथा भ्रष्ट-भावेन  
नारकी स नरो भवेत् ॥ २३३ ॥
</details>

<details><summary>मूलम्</summary>

तेन दोषविहीनश्च जायते नात्र संशयः ।  
अन्यथा भ्रष्टभावेन नारकी स नरो भवेत् ॥ २३३ ॥
</details>

<details open><summary>विश्वास-प्रस्तुतिः</summary>

स्यमन्तक-मणेश् चित्रं  
**चरितं कथितं** परम् ।  
चन्द्र-दर्शन-जं **दोषं  
हरति** श्रवणेन च ॥ २३४ ॥
</details>

<details><summary>मूलम्</summary>

स्यमन्तकमणेश्चित्रं चरितं कथितं परम् ।  
चन्द्रदर्शनजं दोषं हरति श्रवणेन च ॥ २३४ ॥
</details>

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेचतुर्थे खण्डे गजाननचरिते भाद्रशुक्लचतुर्थीचन्द्रदर्शनदोषहरणचरितवर्णनं नाम षष्ठोऽध्यायः ॥
