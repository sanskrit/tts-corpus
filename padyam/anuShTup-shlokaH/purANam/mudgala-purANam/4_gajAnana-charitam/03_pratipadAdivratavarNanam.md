+++
title = "०३ प्रतिपदादिव्रतवर्णनम्"

+++
॥ श्रीगणेशाय नमः ॥

मुद्गल उवाच ।  

ततो गणपतिर्दक्ष ययौ सर्वतिथीः प्रति ।  
उवाच वृणुत प्राज्ञा वरं यं मनसीप्सितम् ॥ १ ॥

श्रुत्वा गणपतेर्वाक्यं प्रणम्य गणनायकम् ।  
पूजयित्वा च तं स्तुत्वा जगदुस्तिथयः पराः ॥ २ ॥

प्रतिपदाद्या उचुः ।  
यदि विघ्नेश्वर स्वामिन् वरदोऽसि गजानन ।  
किं कर्तव्यं दयासिन्धो अस्माभिर्वद साम्प्रतम् ॥ ३ ॥

स्वस्वव्यापारजं देवं सामर्थ्यं देहि चाद्भुतम् ।  
भक्तिं त्वदीयपादाब्जे सर्वं मान्यं त्वया प्रभो ॥ ४ ॥

तासां वचनमाकर्ण्य जगाद गणनायकः ।  
ताः शृणु त्वं प्रजानाथ सर्वेषां हितकारकम् ॥ ५ ॥

गणेश उवाच ।  

मदीया भक्तिरत्यन्तं भविष्यति न संशयः ।  
भवतीनां महाभागास्तिथयः पुण्यभागिकाः ॥ ६ ॥

मत्कलांशसमुद्भूता देवास्तान् प्रीणयन्तु वै ।  
भवतीभिर्युता देवा नराणां प्रीतिदाऽस्तु च ॥ ७ ॥

सदा वह्निं प्रतिपदि पूजयिष्यन्ति ये नराः ।  
हुतद्रव्यैश्च हुत्वा तं दुग्धाहारा व्रते रताः ॥ ८ ॥

उपोषणं करिष्यन्ति तैश्च देवाः सहेश्वराः ।  
तोषितास्ते सदा तेभ्यो दास्यन्ति मनसीप्सितम् ॥ ९ ॥

ते मृताः सङ्गमिष्यन्त्यग्निलोके भोगकारकाः ।  
अग्नितुल्यप्रकाशेन विमानेन विहायसा ॥ १० ॥

चरिष्यन्ति न सन्देहः प्रतिपद्व्रतकारकाः ।  
ब्रह्मार्पणस्वभावेन गमिष्यन्ति मदात्मनि ॥ ११ ॥

द्वितीयायां नरो यस्तु पूजयेदश्विनौ शुभौ ।  
पत्राहारसमायुक्तो रूपवान् जायते किल ॥ १२ ॥

इह भुक्त्वाऽखिलान् भोगानन्ते तल्लोकमाप्नुयात् ।  
द्वितीयाव्रतकारी स देवमान्यो भविष्यति ॥ १३ ॥

ब्रह्मार्पणस्वभावेन द्वितीयाव्रतमाचरेत् ।  
स स्वानन्दे मदीये वै लीनश्चैव भविष्यति ॥ १४ ॥

तृतीयायां महाशक्तिं पूजयेद्भक्तिसंयुतः ।  
सर्वैः सौभाग्यदैर्द्रव्यैर्लवणाहारवर्जितः ॥ १५ ॥

स शक्तिलोकगो भूत्वा भोगयुक्तो भविष्यति ।  
ब्रह्मार्पणतया सोऽपि मल्लोके चागमिष्यति ॥ १६ ॥

पञ्चम्यां नागमुख्यांश्च दुग्धेन स्नापयेन्नरः ।  
पूजयेत्तान् प्रयत्नेन निरम्लाहारकारकः ॥ १७ ॥

स नागलोकगो भूत्वा भोगयुक्तश्चरिष्यति ।  
निष्कामेन मदीये वै लोकेऽन्ते आगमिष्यति ॥ १८ ॥

षष्ठ्यां स्कन्दं फलाहारः पूजयेद्भक्तिसंयुतः ।  
स्कन्दलोके चरेत् सोऽपि महाभोगपरायणः ॥ १९ ॥

निष्कामभावयुक्तश्चेत् स्वानन्देऽन्ते गमिष्यति ।  
शुक्लगत्याः क्रमेणैव सर्वभावनियन्त्रितः ॥ २० ॥

सप्तम्यामर्चयेत् सूर्यमुपोषणपरायणः ।  
स सूर्यलोकमाश्रित्य प्रचरेद्भोगसंयुतः ॥ २१ ॥

निष्कामव्रतकारी चेन् महालयसमुत्थिते ।  
स्वानन्दे मे सदेहो वै ब्रह्मभूतो भविष्यति ॥ २२ ॥

अष्टम्यां मातृकानां यः पूजको भावसंयुतः ।  
बिल्वाहारसमायुक्तो मातृकालोकगो भवेत् ॥ २३ ॥

मदर्पणस्वभावेन सदा व्रतपरायणः ।  
अष्टम्यां सोऽपि मल्लोके गच्छेत् क्रमविनिश्चिते ॥ २४ ॥

नवम्यामेव दुर्गायाः पूजनं यः समाचरेत् ।  
पिष्टाशी भोगसंयुक्तोऽन्ते तल्लोकमवाप्नुयात् ॥ २५ ॥

[[७]]

ब्रह्मार्पणतया सोऽपि निजलोके गमिष्यति ।  
शुक्लगत्या महाभागो ब्रह्मभूतो न संशयः ॥ २६ ॥

दशम्यां व्रतसंस्थो यो दधिभक्षणसंयुतः ।  
दिशां दिगीशकानां वै पूजकस्तत्प्रियो भवेत् ॥ २७ ॥

इह भुक्त्वाऽखिलात् भोगानन्ते तल्लोकमाप्नुयात् ।  
निष्कामव्रतभावेन ब्रह्मभूतो भविष्यति ॥ २८ ॥

एकादश्यां नरो भक्षेद्वह्निपक्वविवर्जितम् ।  
धनपं पूजयेच्चैव भक्तियुक्तेन चेतसा ॥ २९ ॥

स वै तस्य वसेल्लोके नानाभोगकरः सदा ।  
ब्रह्मार्पणतया तद्वद्व्रतं कृत्वा सुखी भवेत् ॥ ३० ॥

विष्णुं सम्पूजयेद्यो वै द्वादश्यां घृतभोजनः ।  
स विकुण्ठे वसेन्नित्यं नानाभोगपरायणः ॥ ३१ ॥

ब्रह्मार्पणविधानेन व्रतं कुर्याद्यदा नरः ।  
महालये मदीये स लोके ब्रह्ममयो भवेत् ॥ ३२ ॥

धर्मं त्रयोदशीसंस्थं पूजयेत् क्षीरभोजनः ।  
स धर्मलोकगो भूत्वा भुञ्जीत विविधं सुखम् ॥ ३३ ॥

ब्रह्मार्पणतया येन साधिता चेत् त्रयोदशी ।  
स स्वानन्दे समागम्य ब्रह्मभूतो भविष्यति ॥ ३४ ॥

चतुर्दश्यां शिवं यश्च पूजयेद्भक्तिसंयुतः ।  
उपोषणसमायुक्तो गोधूमान्नेन पारणम् ॥ ३५ ॥

करिष्यति च कैलासे वासस्तस्य भविष्यति ।  
निष्कामश्चेत्तदन्ते स मल्लोके मन्मयो भवेत् ॥ ३६ ॥

पूर्णिमायां देवगणान् देवांश्चद्रमसं तथा ।  
पूजयेद्भक्तिभावेन चन्द्रलोकं स आप्नुयात् ॥ ३७ ॥

इह भुक्त्वाऽखिलान् भोगानन्ते देवान् गमिष्यति ।  
निष्कामनो मदीये स लोके ब्रह्ममयो भवेत् ॥ ३८ ॥

उपोषणसमायुक्तोऽर्घ्यदानं यः करिष्यति ।  
चन्द्राय निशिभुग् वाऽपि सर्वदेवपरायणः ॥ ३९ ॥

सर्वदेवमयी रम्या पूर्णिमा परिकीर्तिता ।  
चान्द्री चैव तथा ज्ञेया तिथिः पुण्यप्रदा मता ॥ ४० ॥

अमायां तर्पयेद्यो वै पितॄन् पितृपरायणः ।  
उपोषणं वा कुर्वीत स सर्वार्थमवाप्नुयात् ॥ ४१ ॥

अन्ते पितृमये लोके वसतिस्तस्य सम्भवेत् ।  
आगमिष्यति निष्कामश्चेत् स्वानन्दे स तल्लये ॥ ४२ ॥

कृष्णाः शुक्लाः सदा पूज्यास्तिथयो व्रतकारिणा ।  
एवं भावयुतेनैव स सर्वार्थमवाप्नुयात् ॥ ४३ ॥

मत्प्रियास्तिथयः सर्वा भविष्यथ न संशयः ।  
मत्कलांशयुतैर्देवैः संयुक्ताः प्रभवेत वै ॥ ४४ ॥

चतुर्थीं ये न कुर्वन्ति तेषां सर्वं निरर्थकम् ।  
भवदीयव्रते संस्थं भविष्यति न संशयः ॥ ४५ ॥

अतश्चतुर्थीसंयुक्ताः सदा भवत मानदाः ।  
तिथयः कालमानेन सर्वपूज्या भविष्यथ ॥ ४६ ॥

एवमुक्त्वाऽन्तर्दधेऽसौ गणेशो गणवल्लभः ।  
तथा जातं प्रजानाथ तिथियुक्तव्रतं सदा ॥ ४७ ॥

चतुर्थीजं च माहात्म्यं तिथीनां यद्विशेषतः ।  
शृणुयाद्यः पठेद्वाऽपि स सर्वार्थमवाप्नुयात् ॥ ४८ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेचतुर्थे खण्डे गजाननचरिते प्रतिपदादिव्रतवर्णनं नाम तृतीयोऽध्यायः ॥

[[४]]

