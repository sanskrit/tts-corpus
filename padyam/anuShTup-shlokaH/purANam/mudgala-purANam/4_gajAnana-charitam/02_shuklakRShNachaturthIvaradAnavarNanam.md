+++
title = "०२ शुक्लकृष्णचतुर्थीवरदानवर्णनम्"

+++
॥ श्रीगणेशाय नमः ॥

मुद्गल उवाच ।  

ततो देवी गणाध्यक्षं स्मृत्वा स्रष्टुं मनो दधे ।  
ततोऽकस्माद् द्विधा साऽभूद्वामदक्षिणभागतः ॥ १ ॥

वामभागं कृष्णवर्णं दक्षिणाङ्गं तथा बभौ ।  
शुक्लवर्णं महाभाग ततः सा विस्मिताऽभवत् ॥ २ ॥

पुनर्गणपतिं ध्यात्वा स्रष्टुं तत्रोपचक्रमे ।  
ततस्तस्या मुखाम्भोजात् प्रतिपन्निःसृता तिथिः ॥ ३ ॥

नासिकायां द्वितीया वै वक्षसश्च तृतीयिका ।  
अङ्गुलीभ्यस्तथा दक्ष पञ्चमी चाभवत्तिथिः ॥ ४ ॥

उत्पन्ना हृदयात् षष्ठी चक्षुषोः सप्तमी बभौ ।  
अष्टमी बाहुदेशाच्च समुत्पन्ना महातिथिः ॥ ५ ॥

नवमी तिथिरुत्पन्ना उदराच्च प्रजापते ।  
दशमी कर्णदेशाद्वै कण्ठाच्चैकादशी मता ॥ ६ ॥

द्वादशी पादयोस्तस्याः समुत्पन्ना तथा विभो ।  
स्तनात् त्रयोदशी तस्या अहङ्काराच्चतुर्दशी ॥ ७ ॥

मनसः पूर्णिमा जाता अमावास्या तथाऽभवत् ।  
जिह्वायाः सर्वभावेन तिथयो भिन्नतां दधुः ॥ ८ ॥

कृष्णा चतुर्थी प्रोक्ता या तस्याः कृष्णाः प्रकीर्तिताः ।  
तिथयोः दशपञ्चाख्या ज्ञातव्या विबुधैः किल ॥ ९ ॥

शुक्लाः शुक्लचतुर्थी देहाच्चतुर्दश वै मताः ।  
तिथयो विधिवत् सर्वा बभुः स्वस्वगुणान्विताः ॥ १० ॥

दिनांशाः पुरुषा जाता रात्रयः स्त्रीस्वरूपकाः ।  
स्वस्वभावविहारज्ञा बभूवुश्च हिते रताः ॥ ११ ॥

[[४]]


तिथिभिः सहिता देवी चतुर्थी तपसि स्थिता ।  
गणेशमभजन्नित्यं मन्त्रध्यानपरायणा ॥ १२ ॥

वर्षेणैकेन विघ्नेशस्तां ययौ भक्तवत्सलः ।  
शुक्लां मध्याह्नसमये कृष्णां चन्द्रोदये तथा ॥ १३ ॥

वरं ब्रूहि गणेशानस्तामुवाच विशेषतः ।  
प्रणम्य विघ्नपं पूजयित्वा स्तुत्वा जगाद सा ॥ १४ ॥

चतुर्थ्युवाच ।  
त्वदेकनिलयां देव मां कुरुष्व गजानन ।  
नान्यं याचे वरं स्वामिन् भक्तिमिच्छामि शाश्वतीम् ॥ १५ ॥

तस्यास्तद्वचनं श्रुत्वा तां जगाद गजाननः ।  
प्राप्तं चतुर्थि मध्याह्ने मदीयं दर्शनं त्वया ॥ १६ ॥

अतो मध्याह्नकालेऽन्ये मां भजन्ते शिवादयः ।  
चतुर्थ्यां शुक्लपक्षस्य स्थितायां सर्वदा जनाः ॥ १७ ॥

मदीयव्रतमुख्यत्वे भव त्वं सर्वभावतः ।  
निराहारेण मां तत्र त्वद्युक्तं पर्युपासते ॥ १८ ॥

चतुर्विधं प्रदास्यामि नानाभावनियन्त्रितम् ।  
सञ्चितं नास्ति चेद्देवि तथाप्यत्र न संशयः ॥ १९ ॥

सञ्चितं चास्ति चेद्वापि ददासि त्वं महामते ।  
अतस्ते नाम विख्यातं वरदेति भविष्यति ॥ २० ॥

त्वां पूजयन्ति ये नैव मद्युक्तां व्रतभावतः ।  
तेषां व्रतानि सर्वाणि निष्फलानि भवन्तु वै ॥ २१ ॥

एवमुक्त्वाऽन्तर्दधेऽसौ गणेशो देवनायकः ।  
तदादि सा तिथिः ख्याता वरदा च प्रजापते ॥ २२ ॥

गणेशस्य प्रियाऽत्यन्तमिति जन्मतिथि: स्मृता ।  
तस्यामुपोषणं कार्यं नरैरात्महितेप्सुभिः ॥ २३ ॥

पञ्चम्यां पारणं दक्ष कर्तव्यं द्विजसाक्षिकम् ।  
चतुर्विधं फलं तैश्च सम्प्राप्तं नात्र संशयः ॥ २४ ॥

यद्यदिच्छति तत्तत् स लभते व्रतकारकः ।  
अन्ते स्वानन्दगो भूत्वा सायुज्यं ब्रह्मणस्तथा ॥ २५ ॥

तत्र व्रते नराः पापा अन्नं भक्षन्ति चेत् प्रियम् ।  
नारकास्ते भविष्यन्ति हीना अन्नैः पुनर्जनौ ॥ २६ ॥

एवं वरं चतुर्थ्यै स ददौ विघ्नविदारणः ।  
सा तिथिः सर्वमान्या च बभूव व्रतमूलगा ॥ २७ ॥

ततः कृष्णां चतुर्थीं स जगाद गणनायकः ।  
वरं वृणु महाभागे दास्यामि मनसीप्सितम् ॥ २८ ॥

श्रुत्वा सा तं प्रणम्याऽऽदौ पूजयित्वा गजाननम् ।  
स्तुत्वा जगाद वाक्यं वै हर्षेण महता युता ॥ २९ ॥

कृष्णचतुर्थ्युवाच ।  
यदि प्रसन्नभावेन वरदोऽसि गजानन ।  
तदा भक्तिं दृढां देहि त्वदीयां मे महोदर ॥ ३० ॥

त्वत्प्रियत्वं सदा नाथ वियोगो न भवेच्च मे ।  
सर्वमान्यां कुरुष्व त्वदेकनिष्ठस्वभावतः ॥ ३१ ॥

तस्यास्तद्वचनं श्रुत्वा तां जगाद गजाननः ।  
सदा मम प्रियाऽत्यन्तं भविष्यसि महातिथे ॥ ३२ ॥

चन्द्रोदये त्वयाऽहं वै प्राप्तस्तेन चतुर्थिके।  
तत् काले च व्रतं मुख्यं त्वद्युक्तं भवतु प्रियम् ॥ ३३ ॥

न वियोगो भवेद्भक्ताः प्रियेऽन्नजलवर्जिताः ।  
उपासते च तेषां त्वं सङ्कष्टहरणं कुरु ॥ ३४ ॥

प्रहरान् पञ्च मद्भक्ताः प्रियेऽन्नजलवर्जिताः ।  
उपासते च तेषां त्वं सङ्कष्टहरणं कुरु ॥ ३५ ॥

चतुर्विधं स्वसङ्कष्टं जन्म मृत्युश्च कर्मजम् ।  
व्रतिनां तत्फलं कर्म विद्यते न कदाचन ॥ ३६ ॥

इत्यादि विविधं देवि विशेषेण चतुर्विधम् ।  
सङ्कष्टदं हर त्वं वै मत्प्रसादाच्चतुर्थिके ॥ ३७ ॥

[[५]]

न सङ्कष्टं कदाचिद्वै व्रतकारि नरस्य च ।  
भवेन् मे भक्तियुक्तस्य पुनस्त्वद्युक्तसेविनः ॥ ३८ ॥

इह भुक्त्वाऽखिलान् भोगानन्ते स्वानन्दमाप्नुयात् ।  
सङ्कष्टहरणी नाम भवेत्तव चतुर्थिके ॥ ३९ ॥

न करोति चतुर्थीं चेन्नरो मद्भक्तिकारकः ।  
निष्फलं सकलं तस्य भजनं वै भविष्यति ॥ ४० ॥

त्वां त्यक्त्वा ये नराः पापा व्रतमन्यच्च कुर्वते ।  
व्रतादिकं निष्फलकं तेषां सर्वं भविष्यति ॥ ४१ ॥

वर्णाश्रमस्थको भूत्वा चतुर्थीं न करोति चेत् ।  
तस्य सर्वं स्वधर्मस्थं कर्म यन्निष्फलं भवेत् ॥ ४२ ॥

?यती रात्रौ निराहारयुक्तः सन् व्रतमाचरेत् ।  
सङ्कष्टहरणं देवि स्वानन्दार्थं न संशयः ॥ ४३ ॥

अन्यैश्च द्विजसंयुक्तैर्भोजनं द्विजसाक्षिकम् ।  
रात्रौ कर्तव्यमेतस्मिन् मां प्रपूज्य वरानने ॥ ४४ ॥

श्रावणे लड्डुकान् भक्षेत् भाद्रके दधिभोजनम् ।  
निर्जलं त्वाश्विने प्रोक्तं दुग्धपानं च कार्तिके ॥ ४५ ॥

मार्गशीर्षे जलाहारः पौषे गोमूत्रभक्षणम् ।  
माघे मासि तिलान् शुक्लान् फाल्गुने घृतशर्कराम् ॥ ४६ ॥

पञ्चगव्यं म?धौ मासे वैशाखे पद्मबीजकम् ।  
ज्येष्ठे घृतं गवां भक्ष्यमाषाढे मधुभोजनम् ॥ ४७ ॥

यतीनां सर्वदा ह्येतत् व्रतं युक्तं प्रकीर्तितम् ।  
अन्येषां भोजने नैवानेन वा व्रतकं स्मृतम् ॥ ४८ ॥

याममात्राऽवशिष्टायां रात्रावुत्थाय सत्वरम् ।  
प्रातःकृत्यं सुसङ्क्षेपात् कर्तव्यं तन्नरेण वै ॥ ४९ ॥

तथा माध्याह्निकं कर्म कर्तव्यं प्रातरेव च ।  
चतुर्घटिकरात्रौ सूर्योदयः स प्रकीर्तितः ॥ ५० ॥

एवं कर्मादिकं कृत्वा मां सम्पूज्याल्पमन्त्रतः ।  
प्रत्यक्षोदयकाले वै सूर्योपस्थानमाचरेत् ॥ ५१ ॥

चन्द्रोदयस्य पर्यन्तं शमीमूले जपं जपेत् ।  
मदीयं मौनिभावेन पश्चात् स्नानं समाचरेत् ॥ ५२ ॥

सायाह्नकालजं कर्म तत्र कुर्यान्नरोत्तमः ।  
विधिना पूज्य मां पश्चादर्घ्यदानं समाचरेत् ॥ ५३ ॥

आदौ तेऽर्ध्यप्रदानं च ततो मेऽर्घ्यनिवेदनम् ।  
ततः सप्तार्घ्यदानं व्रती चन्द्राय समाचरेत् ॥ ५४ ॥

ब्राह्मणैः पूजितैर्देवि नरः कुर्याच्च भोजनम् ।  
मोदकापूपलड्डूकपायसादिभिरादरात् ॥ ५५ ॥

रात्रौ जागरणं कुर्यान् मदीयकथयान्वितः ।  
पञ्चम्यामुपचारैः सम्पूजयन् मां प्रयत्नतः ॥ ५६ ॥

एवं व्रतं नरः कुर्यात् स वै सर्वार्थसिद्धिभाक् ।  
भविष्यत्यमरैर्मान्योऽन्ते ब्रह्मणि लयं व्रजेत् ॥ ५७ ॥

यथाऽहं देवतादीनां पूज्यः सर्वाद्यभावतः ।  
तथा त्वं व्रतजातीनामादिपूज्या भविष्यसि ॥ ५८ ॥

शुक्लां कृष्णां चतुर्थीं ये करिष्यन्त्यमरादयः ।  
सर्वव्रतादि भावेषु तेषां सिद्धिर्भविष्यति ॥ ५९ ॥

एवमुक्त्वान्तर्दधेऽसौ गणेशो ब्रह्मनायकः ।  
चतुर्थी भक्तिसंयुक्ताऽभवत्तत्रैव संस्थिता ॥ ६० ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
चतुर्थे खण्डे गजाननचरिते शुक्लकृष्णचतुर्थीवरदानवर्णनं
नाम द्वितीयोऽध्यायः ॥
