+++
title = "१९ मलमासशुक्लचतुर्थीचरितवर्णनम्"

+++
॥ श्रीगणेशाय नमः ॥

दशरथ उवाच ।  

वद ब्रह्मन् मले मासे चतुर्थी या समागता ।  
वरदा चरितं तस्याः सर्वसिद्धिप्रदायकम् ॥ १ ॥

वसिष्ठ उवाच ।  

अत्र ते कथयिष्यामि चेतिहासं पुरातनम् ।  
चतुर्थी महिमायुक्तं श्रवणात् सर्वदं परम् ॥ २ ॥

आन्ध्रे राजा सुषेणश्च चकार राज्यमुत्तमम् ।  
नगरे चम्पके भूप शस्त्रास्त्रे पारगो मतः ॥ ३ ॥

नीत्या धर्मेण कीर्त्या च दानेन यश आर्जयत् ।  
देवविप्रातिथिप्रेप्सुर्यज्वा व्रतपरायणः ॥ ४ ॥

जित्वा भूमण्डलं सर्वं राज्यं चकार धर्मतः ।  
राजानः करदाः सर्वे सेवां चक्रुर्महीपतेः ॥ ५ ॥

तस्य राज्ये महा सर्पा बभक्षुस्तज्जनान् सदा ।  
यत्र तत्राऽचरन् क्षुब्धाः सर्पाः परमदारुणाः ॥ ६ ॥

जनैः कुत्र महीपाल प्रगन्तुं नैव शक्यते ।  
तथैव दुःखितैः स्थातुं वनेषु च गृहेषु च ॥ ७ ॥

राजा तथैव दुःखार्तो महाभयपरायणः ।  

[[५६]]


नागानां शान्तये सर्वैः पञ्चमी साधिताऽभवत् ॥ ८ ॥

तथा स्म न शमं यान्ति नागाः परमदारुणाः ।  
नानापुण्यानि तीर्थानि जनाश्चक्रुर्विशेषतः ॥ ९ ॥

तथाऽधिकं ययुः क्रूरा नागाः सर्वत्र भूमिषु ।  
राजेन्द्रः खगुरुं तत्र जैमिनिं शरणं ययौ ॥ १० ॥

तं प्रणम्य पुरस्तस्य संस्थितः स कृताञ्जलिः ।  
तं मुनिर्मानयामासाऽऽसनदानाद्विशेषतः ॥ ११ ॥

पप्रच्छ विनयेनैव युक्तं किमर्थमागतः ।  
सुषेणः स तथोवाच निःश्वस्य मुनिपुङ्गवम् ॥ १२ ॥

सुषेण उवाच ।  

स्वामिन् सर्पा अपाराश्च धर्षन्तश्च सदा जनान् ।  
न स्थातुं शक्यते तत्र भयसङ्कुलितैर्मुने ॥ १३ ॥

नानोपायाः कृतास्तत्र न शान्तिं लेभिरे ततः ।  
तदर्थं त्वां महाभाग प्रष्टुमत्र समागतः ॥ १४ ॥

वद सर्पगणानां च शान्तये किं करोम्यहम् ।  
विप्र नो चेत् त्वत्समीपे देहत्यागं करोमि वै ॥ १५ ॥

वसिष्ठ उवाच ।  

एवं पृष्टो महातेजा जैमिनिस्तमुवाच ह ।  
स्वशिष्यं निन्दयन् राजंस्तच्छृणुष्व समाहितः ॥ १६ ॥

जैमिनिरुवाच ।  
चतुर्थीजं महापापिन्नष्टं राज्ये तव व्रतम् ।  
तेन त्वं च मृतैः सर्वैर्नरके प्रपतिष्यसि ॥ १७ ॥

चतुर्णां पुरुषार्थानां दातृत्वाद्वरदा मता ।  
तथा सङ्कटनाशित्वात् सङ्कष्टी सा प्रकीर्तिता ॥ १८ ॥

यदि व्रतं च सर्वादौ न कृतं चेन्निरर्थकम् ।  
कर्महीनं चतुर्भिस्तन्नित्यं कार्या ततः प्रभो ॥ १९ ॥

एवमुक्त्वा चतुर्थ्याश्च माहात्म्यं मुनिसत्तमः ।  
कथयामास तच्छ्रुत्वा सुषेणस्तं तथाऽब्रवीत् ॥ २० ॥

सुषेण उवाच ।  

कीदृशोऽयं गणेशानो व्रतं यस्य महाद्भुतम् ।  
वद तस्य स्वरूपं मे भजिष्यामि महाप्रभुम् ॥ २१ ॥

जैमिनिरुवाच ।  
न वक्तुं शक्यते राजन् केनाप्येतत् स्वरूपकम् ।  
उपाधिना युतं दुण्ढिं वदामि शृणु तत्त्वतः ॥ २२ ॥

अहं पुरा सुशान्त्यर्थं व्यासं च शरणं गतः ।  
मह्यं सङ्कथितं तेन साक्षान्नारायणेन च ॥ २३ ॥

तदेव त्वां वदिष्यामि स्वशिष्यं च नृपाधमम् ।  
यदि तं भजसि ह्यद्य सर्वसिद्धिप्रदायकम् ॥ २४ ॥

देहदेहिमयं सर्वं गकाराक्षरवाचकम् ।  
णकारवाचकं ब्रह्म संयोगायोगरूपकम् ॥ २५ ॥

तयोः स्वामी गणेशस्तु पश्य वेदे महामते ।  
चित्ते निवासकत्वाच्चिन्तामणिर्वै स कथ्यते ॥ २६ ॥

चित्तरूपा स्वयं बुद्धिर्भ्रान्तिरूपा महीपते ।  
सिद्धिस्तत्र तयोर्योगे प्रलभ्येत तयोः पतिः ॥ २७ ॥

एवमुक्त्वा गणेशस्य ददौ मन्त्रं षडक्षरम् ।  
सुषेणाय यथान्यायं विधियुक्तं विशेषतः ॥ २८ ॥

ततस्तेनाभ्यनुज्ञातः स्वपुरं स जगाम ह ।  
तत्राऽऽदौ मलमासश्च सम्प्राप्तस्तेन भूमिप ॥ २९ ॥

मलमासे गणेशस्य वरदाख्यं समागतम् ।  
सोऽपि शुक्ले चतुर्थीजं व्रतं चक्रे सुभक्तितः ॥ ३० ॥

नागरैर्विविधैर्लोकैः समीपग्रामसंस्थितैः ।  
तत्कृतं विधिना राजन् सर्वसिद्धिप्रदायकम् ॥ ३१ ॥

ततस्तेन सुषेणेन प्रशस्तं भूमिमण्डले ।  
कृतं ततो जनाः सर्वे चक्रुर्हर्षसमन्विताः ॥ ३२ ॥

अभवन् व्रतपुण्येन सर्पा अन्तर्हिता बभुः ।  
लोका रोगादिभिः सर्वे वर्जिता हर्षसंयुताः ॥ ३३ ॥

[[५७]]

पुत्रपौत्रादिसंयुक्ता धनधान्यसमन्विताः ।  
नानासुखेषु संसक्ता अभवंस्तत्र ते ततः ॥ ३४ ॥

राजा गणपतिं नित्यमभजन्नान्यचेतसा ।  
षडक्षरेण मन्त्रेण विधियुक्तेन पूजयन् ॥ ३५ ॥

पुत्रे राज्यं विनिक्षिप्य सस्त्रीकः स वनं ययौ ।  
तत्र विघ्नेशमेवं सोऽपूजयञ्जपतत्परः ॥ ३६ ॥

अन्ते स्वानन्दगो भूत्वा ब्रह्मभूतो बभूव ह ।  
जनाः सर्वे व्रते संस्थाः शुक्लकृष्णभवे परे ॥ ३७ ॥

स्वान्ते क्रमेण ते सर्वे ब्रह्मभूता बभूविरे ।  
व्रतस्यैव प्रभावेण न किञ्चिद् दुर्लभं भवेत् ॥ ३८ ॥

अन्यच्छृणु महीपाल चरितं मलमासगम् ।  
पुण्यं शुक्लचतुर्थीजं श्रवणात् सर्वदं भवेत् ॥ ३९ ॥

हस्तिनापुरवासी च क्षत्रियः कः सुदारुणः ।  
बाल्यात् प्रभृति वै सोऽपि पापाचारो बभूव ह ॥ ४० ॥

द्रव्यलोभार्थमेवं स्वजनकं स जघान ह ।  
परस्त्रीलालसः पूर्णश्चौरकर्मपरोऽभवत् ॥ ४१ ॥

एवं नानाविधं पापं चक्रेऽसौ दुर्मतिः सदा ।  
वने स्थितः कदाचिद्वै जनान् जघ्ने महाखलः ॥ ४२ ॥

एतस्मिन्नन्तरे तत्र सर्पेणैव महीपते ।  
दष्टः सोऽपि भयोद्विग्नो गृहे गन्तुं मनो दधे ॥ ४३ ॥

ततो विषेण संव्याप्तो देहस्तेन पपात ह ।  
दैवयोगेन तत्राऽसौ जलान्नरहितोऽभवत् ॥ ४४ ॥

शुक्लपक्षे मले मासे चतुर्थी सा तिथिस्तदा ।  
तेन प्राप्ता तत्र भूप अज्ञानेन व्रतं कृतम् ॥ ४५ ॥

पञ्चम्यां स मृतस्तत्र वने घोरे महाखलः ।  
स्वानन्दे गणपं दृष्ट्वा ब्रह्मभूतो बभूव ह ॥ ४६ ॥

नाना जना व्रतेनैव ब्रह्मभूता बभूविरे ।  
इह भुक्त्वाऽखिलान् भोगानन्ते वक्तुं न शक्यते ॥ ४७ ॥

इदं चतुर्थीमाहात्म्यं मलमासे शृणोति चेत् ।  
शुक्लपक्षे लभेत् सोऽपि पठेद्वा सर्वमञ्जसा ॥ ४८ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेचतुर्थे खण्डे गजाननचरिते मलमासशुक्लचतुर्थीचरितवर्णनं नाम एकोनविंशोऽध्यायः ॥
