+++
title = "३७ लोभासुरस्येन्द्रपदप्राप्तिवर्णनम्"

+++
॥ श्रीगणेशाय नमः ॥

मुद्गल उवाच ।  

लोभासुरः समागत्य पितरं मातरं ततः ।  
प्रणम्य सुहृदः सर्वान् यथायोग्यं चकार ह ॥ १ ॥

महिषासुरपुत्रीं स उवाह रूपशालिनीम् ।  
तृष्णां गुणयुतां सोऽपि तया संहर्षितोऽभवत् ॥ २ ॥

एवं नाना विभोगेन सुहृदानन्दकारकः ।  
बभूव बलसंयुक्तो मदेन भृशमोहितः ॥ ३ ॥

मह्यां समागतः सोऽपि दानवैः परिवारितः ।  
नगरं निर्ममे तत्र सदा विषयवर्धनम् ॥ ४ ॥

चकार नाम तस्यापि सुखदं दानवेरितः ।  
ततो दिग्भ्यः समायाता नाना दैत्यगणाः पुरे ॥ ५ ॥

[[९७]]

ततो लोभोऽसुरैः सर्वैः स्वयं गत्वा महामुनिम् ।  
शुक्रं समानयत्तत्र प्रणम्य भावसंयुतः ॥ ६ ॥

शुक्रेण प्रेरिता दैत्या गतास्तत्र महापुरे ।  
देवान्तकश्च वृत्रश्च बलिर्जृम्भः प्रतापवान् ॥ ७ ॥

नरान्तकः प्रहेतिश्च हेतिर्विप्रचितिस्तथा ।  
इत्याद्या बहवश्चान्ये मिलिता अभवन् प्रभो ॥ ८ ॥

ब्राह्मणैः कारयामास ततः शुक्रोऽभिषेचनम् ।  
दैत्यादीनां महाराज्ये स्थापयामास तं मुनिः ॥ ९ ॥

सर्वे संहृष्टकास्तत्र बभूवुर्दानवोत्तमाः ।  
ततः स्वस्वगृहेष्वेतेऽगमन् घोषकरा भृशम् ॥ १० ॥

ततो बहौ गते कालेऽसुरो लोभः प्रतापवान् ।  
आह्वयामास दूतैस्तान् दानवान् बलसंयुतान् ॥ ११ ॥

आज्ञामात्रेण तस्यैव समाजग्मुर्बलान्विताः ।  
असुरा भयदाः सर्वेऽसुरं लोभं प्रजापते ॥ १२ ॥

लोभासुरोऽसुरान् सर्वान् सम्प्रपूज्य यथाविधि ।  
उवाच तान् महावाक्यं हर्षयन् दानवोत्तमः ॥ १३ ॥

लोभासुर उवाच ।  

विप्रचित्त्यादिकाः सर्वे शृणुध्वं मे वचो हितम् ।  
भवतां पुण्ययोगेन जेष्यामि सकलं जगत् ॥ १४ ॥

यदीच्छा भवतां वृद्धाः श्रेष्ठा अत्रैव सङ्गताः ।  
तदाऽऽज्ञा मे प्रकर्तव्या करोमि बलसंयुतः ॥ १५ ॥

एवं तस्य वचः श्रुत्वा हर्षिता दानवोत्तमाः ।  
जगुस्तं भावगम्भीरं साधु साधु त्वयेरितम् ॥ १६ ॥

जेष्यामस्त्वत्प्रसादेन देवान् विष्णुपुरोगमान् ।  
पराक्रमतुला तेन विद्यते जगति प्रभो ॥ १७ ॥

ततोऽतिहर्षिताः सर्वे शुक्रं तत्र समानयन् ।  
तेनाज्ञप्ता महाभागाः सज्जास्ते प्रबभूविरे ॥ १८ ॥

गजासुरो विप्रचित्तिर्देवान्तकनरान्तकौ ।  
प्रतापवांश्च तारो वै प्रहेतिर्हेतिरेव च ॥ १९ ॥

बलिर्जृम्भस्तथाऽन्ये वै दंशिता अभवंस्तदा ।  
स्वस्वसेनायुताः सर्वे नानावाहनगा बभुः ॥ २० ॥

पदातयोऽप्यसङ्ख्याता अश्वारोहास्तथाऽपरे ।  
पशुसंस्थाः खगाराहा अपाराश्च समाययुः ॥ २१ ॥

गजारोहा रथारूढा नानावाहनसंस्थिताः ।  
महासुराः शस्त्रसंयुक्ता लोभासुरमाययुः ॥ २२ ॥

तैः समेत्य महाबाहुर्लोभः संहर्षितोऽभवत् ।  
पृथिवीजयनार्थाय कालकम्पनकारकः ॥ २३ ॥

एतादृशा महावीरा यत्रातिष्ठन् सुन्दशिताः ।  
तैर्युद्धं नृपशार्दूलाः किं कर्तारोऽल्पमानवाः ॥ २४ ॥

नृपाः केचिन् मृतास्तत्र सङ्ग्रामे दारुणे प्रभो ।  
केचित्तान् शरणं जग्मुः पलायनपरा ययुः ॥ २५ ॥

एवं सप्तसमुद्रान्तां पृथ्वीं जित्वा महाबलाः ।  
असुरा हर्षिताः सर्वे सार्वभौमा बभूविरे ॥ २६ ॥

ये मृतास्तत्सुतास्तैस्ते स्थापिताः करदायिनः ।  
पलायिताश्च तत्स्थाने स्थापिता दानवोत्तमाः ॥ २७ ॥

शरणं ये गतास्तेऽपि स्थापिता हर्षसंयुताः ।  
वरं तस्य समाज्ञाय शेषस्तांश्च समाययौ ॥ २८ ॥

वार्षिकं करभारं स कृत्वा दत्त्वा महाधनम् ।  
साम्ना तैः पूजितः सोऽपि स्वगृहे नागराड् ययौ ॥ २९ ॥

ततोऽतिहर्षिता दैत्या ययुः स्वर्गं सुशोभनम् ।  
लोभासुरेण संयुक्ता महामाया महाबलाः ॥ ३० ॥

इन्द्रः सुरगणैः सार्धं दंशितो वज्रधारकः ।  
बृहस्पतिं प्रणम्यैवं जगाद स्वमतं प्रभुः ॥ ३१ ॥

[[९८]]

इन्द्र उवाच ।  

लोभासुरः समायातो दानवैर्बलवत्तरैः ।  
तेन योद्धुं गमिष्यामि त्वदाज्ञावशगः प्रभो ॥ ३२ ॥

इन्द्रस्य वचनं श्रुत्वा निःश्वस्य मुनिपुङ्गवः ।  
जगाद तं महेन्द्रं बृहस्पतिः स प्रतापवान् ॥ ३३ ॥

गुरुरुवाच ।  
शैवेन वरदानेन युक्तोऽसौ दैत्यनायकः ।  
नानारूपधरः सोऽपि जेतुं नैव प्रशक्यते ॥ ३४ ॥

अतः सर्वं परित्यज्य विष्णोश्च शरणं सुर ।  
गच्छ सोऽपि महाबुद्धिः करिष्यति हितं महत् ॥ ३५ ॥

गुरोर्वचनमाकर्ण्य सुरेन्द्रः शोकसंयुतः ।  
सुरेन्द्रैः सहितः सोऽपि विकुण्ठमगमत्तदा ॥ ३६ ॥

देवस्थानानि सर्वाणि दृष्ट्वा शून्यानि सर्वतः ।  
दैत्या हर्षयुताः सर्वे प्रवेशं चक्रुरञ्जसा ॥ ३७ ॥

दैत्यराजोऽमरावत्यां लोभः सर्वसमन्वितः ।  
गत्वाऽऽसने महेन्द्रस्य समारूढो बभौ स्वयम् ॥ ३८ ॥

सर्वान् सम्मान्य दैत्येन्द्रो ददौ नानापदानि सः ।  
दैत्येन्द्रास्तत्र संस्थास्ते मुमुदुर्भोगकारकाः ॥ ३९ ॥

गन्धर्वास्तं महादैत्यमप्सरोभिः समन्विताः ।  
सिषेविरे प्रजापाल विद्याध्राद्याः समादृताः ॥ ४० ॥

देवोद्यानेषु दैत्येन्द्रा बभ्रमुर्हर्षसंयुताः ।  
यत्र तत्र महाभागा व्यहरंस्ते यथासुखम् ॥ ४१ ॥

लोभासुरं प्रणम्यैव संस्थिता विगतज्वराः ।  
अवदन्न समः कश्चिल्लोभेन भुवनेषु च ॥ ४२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेचतुर्थे खण्डे गजाननचरिते लोभासुरस्येन्द्रपदप्राप्तिवर्णनं नाम सप्तत्रिंशोऽध्यायः ॥
