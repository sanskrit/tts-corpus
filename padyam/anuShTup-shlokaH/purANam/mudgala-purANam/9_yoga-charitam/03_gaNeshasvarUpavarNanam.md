+++
title = "०३ गणेशस्वरूपवर्णनम्"

+++
॥ श्रीगणेशाय नमः ॥

मुद्गल उवाच ।  

अधुना शृणु दक्ष त्वं पूर्णशान्तिप्रदायकम् ।  
चरितं गणनाथस्य नानायोगेश्वरस्य यत् ॥ १ ॥

अयोगो मायया हीनः सदा बन्धविवर्जितः ।  
निमग्नश्च ब्रह्मसुखे तिष्ठ नित्यं विशेषतः ॥ २ ॥

स्वानन्दाख्यं परं ब्रह्म नष्टं गाणेशयोगतः ।  
पुनः सृष्टं गणेशेन पूर्णयोगस्वरूपिणा ॥ ३ ॥

एवं पुनः प्रनष्टं तत् कालेन बहुना विधे ।  
पुनः सृष्टं पुनर्नष्टं कल्पा एवं गता बहु ॥ ४ ॥

नित्यं त्वयोगसंस्थः स गणेशो ब्रह्मनायकः ।  
विचारमकरोच्चित्ते दृष्ट्वा स्वानन्दजं भ्रमम् ॥ ५ ॥

अहो मायाप्रभावेण ब्रह्म स्वानन्दधारकम् ।  
नानाभावयुतं भूत्वा पुनर्भवति नश्यति ॥ ६ ॥

मायाविहीनभावेनाऽहं सदा मोहवर्जितः ।  
अखण्डयोगसंयुक्तोऽतिष्ठं ब्रह्मपरायणः ॥ ७ ॥

अविनाशिपदं दत्तं मह्यं केन महात्मना ।  
न ब्रह्म नाशसंयुक्तमविनाशि न विद्यते ॥ ८ ॥

दक्ष उवाच ।  

अविनाशि समाख्यातं देहिरूपं पुरा त्वया ।  
स्वत उत्थानकेनैव सृष्टं तदेव निश्चितम् ॥ ९ ॥

स्वसंवेद्यात् परं ब्रह्मायोगरूपं प्रकीर्तितम् ।  
तदेव केन योगीश विनाशि कथ्यते त्वया ॥ १० ॥

मुद्गल उवाच ।  

नाशाऽनाशादिभेदाश्च स्वानन्दात् सम्भवन्ति च ।  
भेदाऽभेदादिहीनं तत् स्वसंवेद्यं प्रकीर्तितम् ॥ ११ ॥

शिष्यस्य बोधदानार्थं योगिनस्तं वदन्ति च ।  
कथितुं नैव शक्यत्वात् किञ्चिद्भेदं प्रजापते ॥ १२ ॥

अयोगमविनाशाख्यं कथयाम्यधुना परम् ।  
नाशरूपं स्वसंवेद्यं बोधार्थं नात्र संशयः ॥ १३ ॥

[[७]]

अयोगश्चिन्तयाऽऽविष्टो बभूवे बन्ध?हानतः ।  
निवृत्तिजं सुखं तुच्छं मानयामास चेतसा ॥ १४ ॥

सदा मायाविहीनत्वं ममास्त्यत्र न संशयः ।  
मायायुक्तविहीनत्वं नैव ब्रह्मणि विद्यते ॥ १५ ॥

विचार्य खेदसंयुक्तो योगमार्गपरोऽभवत् ।  
अयोगो हृदि सञ्चिन्त्य तपस्तताप दारुणम् ॥ १६ ॥

दशवर्षैर्गणाध्यक्षः प्रसन्नो हृदि संस्थितः ।  
दर्शयामास मन्त्रं स एकाक्षरं स्वकीयकम् ॥ १७ ॥

दृष्ट्वा योगो जजापाऽतिहर्षितो मन्त्रमुत्तमम् ।  
ध्यात्वा मन्त्रस्वरूपस्थं गणेशं शान्तिदायकम् ॥ १८ ॥

ततः स्वल्पेन कालेन रूपं गणपतेः शुभम् ।  
ददर्श गजवक्त्रादि चिह्नयुक्तं महाप्रभुः ॥ १९ ॥

ततोऽतिविस्मितो भूत्वा विचारमकरोत् हृदि ।  
कोऽयं गजाननो देवः स्त्रीभ्यां संशोभते हृदि ॥ २० ॥

गणेशकृपया ज्ञानं बभूव तस्य शाश्वतम् ।  
तेन सर्वमयोगेन ज्ञातं विघ्नेशचेष्टितम् ॥ २१ ॥

ततोऽतिहर्षितो भूत्वा ध्यात्वा देवं गजाननम् ।  
मन्त्रं जजाप योगज्ञः शान्तिप्राप्त्यर्थमादरात् ॥ २२ ॥

स्वयं स्वल्पेन कालेन पुरो ययौ गजाननः ।  
वरदो भक्तवात्सल्यान् महाभक्तस्य भो विधे ॥ २३ ॥

दक्ष उवाच ।  

आश्चर्यं विप्र वदसि ज्ञायते न मया परम् ।  
रहस्यं तेऽद्य वाक्यस्य योगग्रथितकस्य च ॥ २४ ॥

अष्टौ विनायकाः प्रोक्तास्ते सर्वे गजवक्त्रिणः ।  
एकदन्तादिचिह्नैश्च संयुक्ता गणपाः किल ॥ २५ ॥

संयोगस्थं गणेशानं भजतेऽनन्यमानसाः ।  
तेषां हृदि गणेशानः प्रकटो जायते यदा ॥ २६ ॥

तदा ते विस्मिता भूत्वा न जानन्ति स्वरूपकम् ।  
नित्यं गजाननाः प्राज्ञा गजाननं कथं मुने ॥ २७ ॥

एकाक्षररहस्यं ते न जानन्ति कथं प्रभो ।  
एकाक्षरस्य भावेन संस्थिता नित्यमञ्जसा ॥ २८ ॥

तथा संयोगरूपस्थो गणेशो गणनायकम् ।  
मन्त्रयुक्तं न जानाति मन्त्राकृतिधरः कथम् ॥ २९ ॥

अयोगगणनाथोऽयं गजाननाकृतिं धरन् ।  
समन्त्रो मन्त्रयुक्तं तं न जानाति गणेश्वरम् ॥ ३० ॥

कीदृशो गणनाथस्तु पूर्णयोगप्रवाचकः ।  
यं न जानन्ति विघ्नेशास्तदाकृतिधरा अपि ॥ ३१ ॥

संयोगे गणनाथोऽपि सिद्धिबुद्धिसमन्वितः ।  
अयोगे सिद्धिबुद्धिभ्यां हीन एव स वर्ण्यते ॥ ३२ ॥

पूर्णयोगे गणेशानः संयोगायोगवर्जितः ।  
मायाभ्यां संयुतः प्रोक्तः कथं वद रहस्यकम् ॥ ३३ ॥

मुद्गल उवाच ।  

सम्यक् पृष्टं त्वया दक्ष रहस्यं परमाद्भुतम् ।  
योगिनां सुखदं पूर्णं शान्तिदं भावितात्मनाम् ॥ ३४ ॥

एकाग्रचित्तभावेन शृणु तस्य चरित्रकम् ।  
अन्यथा भ्रान्तिसंयुक्तो भविष्यसि निरन्तरम् ॥ ३५ ॥

यथा विश्वमिदं नित्यं ब्रह्माकारं प्रवर्तते ।  
तथापि ब्रह्मरूपं तन्न जानाति हृदि स्थितम् ॥ ३६ ॥

नामरूपविहीनत्वान् मन्त्रस्तस्य न विद्यते ।  
तपसा युक्तभावेन प्रणवं पश्यति प्रभुम् ॥ ३७ ॥

सर्वाकारं महाबीजं प्रणवाकृतिरूपिणम् ।  
दृष्ट्वा विस्मयभावेन विचारमकरोत् हृदि ॥ ३८ ॥

तपसा योगभावेन चतुष्पादं जगन्मयम् ।  
जानाति कृपया तस्य मन्त्रराजं जगद्यथा ॥ ३९ ॥

ततो योगप्रभावेण प्रणवार्थस्वरूपिणम् ।  
देवं सर्वात्मभावस्थं पश्यति विश्वमञ्जसा ॥ ४० ॥

दृष्ट्वाऽतिविस्मितं भूत्वा विचारयति चेतसि ।  
तपसा योगभावेन तं जानाति महाप्रभुम् ॥ ४१ ॥

ततो योगप्रभावेण शान्तिस्थं गणनायकम् ।  
पश्यति वक्रतुण्डाख्यं ब्रह्म स्वानन्दगं परम् ॥ ४२ ॥

प्रणवो देहरूपश्चेत् प्रणवार्थो गजाकृतिः ।  
शिरस्तयोश्च संयोगे गणेशो योगरूपधृक् ॥ ४३ ॥

योगाकारं महद्रूपं दृष्ट्वा विस्मितमानसम् ।  
विश्वं भक्तिसमायुक्तं भजनार्थं मनो दधे ॥ ४४ ॥

एतादृशं सुशान्तिस्थं ब्रह्म देहधरं कथम् ।  
भवति तस्य सेवा वै कुर्वे नित्यं महात्मनः ॥ ४५ ॥

हृदि स्थितं तस्य भावं ज्ञात्वा रूपधरः प्रभुः ।  
गजाननो बभूवापि पुनर्दृष्ट्वाऽतिविस्मितम् ॥ ४६ ॥

तं पश्यति प्रजानाथ कोऽयं भिन्नस्वरूपधृक् ।  
?तस्तस्तं तस्य जानाति कृपया योगसेवया ॥ ४७ ॥

गणेशानं मूर्तिधरं भजतेऽनन्यभावतः ।  
मन्त्रादिना रहस्येन जानीहि विश्वमादरात् ॥ ४८ ॥

तथा गणेश्वराः प्रोक्ता अष्टौ योगप्रवाचकाः ।  
तेषां हृदि स्थितं ब्रह्म स्वसंवेद्यं न संशयः ॥ ४९ ॥

महैश्वर्यप्रसंयुक्ता न जानन्ति कदाचन ।  
वयं ब्रह्मस्वरूपाश्च प्रत्येकं मानयन्ति ते ॥ ५० ॥

न मत्तः परमं किञ्चिज्ज्ञात्वा मोहसमन्विताः ।  
विश्वात्मनि च विश्वस्मिन् क्रीडायुक्ता बभूविरे ॥ ५१ ॥

कृत्वा नानाविधं खेलं नानाकल्पपरायणाः ।  
एवं बहौ गते काले शान्तिमिच्छन्ति शाश्वतीम् ॥ ५२ ॥

ततः क्रीडां विहायैव स्वमहिम्न्यभवन् स्थिताः ।  
तथापि ते पुनर्विश्वप्रवशाः ससृजुः स्वयम् ॥ ५३ ॥

ततस्ते खेदसंयुक्ता विचारं कुर्वते परम् ।  
केन स्म प्रेरिता विश्वं सृजामो विविधं वयम् ॥ ५४ ॥

अतः स्वाधीनता नो न विद्यतेऽपि कदाचन ।  
वयं न ब्रह्मरूपाश्च मायामोहयुताः सदा ॥ ५५ ॥

एवं मनसि सन्धार्य तपश्चेरुः समाधिदम् ।  
तपसा योगसंयुक्ता बभूवुर्नात्र संशयः ॥ ५६ ॥

क्रमेण गणपाः सर्वे पूर्णयोगस्वरूपिणि ।  
लयं ययुः सुशान्तिस्थाः शान्तरूपे प्रजापते ॥ ५७ ॥

तत्र विधिं प्रवक्ष्यामि शृणु संशयनाशकम् ।  
योगोऽष्टधा समाख्यातस्तत् स्वरूपं सुयोगदम् ॥ ५८ ॥

शमो दम आसनं च प्राणायामश्चतुर्थकः ।  
प्रत्याहारो धारणा वै ध्यानं समाधिरष्टमः ॥ ५९ ॥

स्वधर्मयुक्तभावेन मनो नियम्य यत्नतः ।  
यतते ब्रह्मप्राप्त्यर्थं स शमः परिकीर्तितः ॥ ६० ॥

स्वधर्मस्थितिमास्थाय नियमादिस्वभावतः ।  
दमेद्देहं सुशान्त्यर्थं दमस्तेन प्रकथ्यते ॥ ६१ ॥

स्वस्तिकादीनि भो दक्ष आसनानि विशेषतः ।  
साधयित्वा समातिष्ठेद्योगार्थमासनं स्मृतम् ॥ ६२ ॥

प्राणायामं ततोऽभ्यस्य लघ्वादिकं क्रमेण च ।  
योगार्थं साधयेद्वायुं स प्राणायाम उच्यते ॥ ६३ ॥

नानाविषयभोगार्थं गच्छन्तीन्द्रियकाणि तु ।  
तेभ्यस्तानि समागृह्य योगयुक्तानि कारयेत् ॥ ६४ ॥

[[९]]

स मनांसि सुशान्त्यर्थं हृत्वा हृत्वा पुनः पुनः ।  
इन्द्रियाणि नरः कुर्यात् प्रत्याहारः स वै स्मृतः ॥ ६५ ॥

महावाक्यादिभिः प्रोक्तं ब्रह्म शब्दार्थभावतः ।  
सन्धार्य स श्रमेद्दक्ष धारणा सा प्रकीर्तिता ॥ ६६ ॥

हृदि ब्रह्मावबोधश्च जायते ऐक्यभावतः ।  
स्वस्य तेन समाख्यातं ध्यानं ब्रह्म सुखप्रदम् ॥ ६७ ॥

ततो ब्रह्मणि सोऽप्येवं लीनः सञ्जायते परे ।  
न ब्रह्म न स्वयं तत्र समाधिः परिकीर्तितः ॥ ६८ ॥

इदं योगाष्टकं प्रोक्तं योगप्राप्त्यर्थमादरात् ।  
सेविनां ब्रह्मदं पूर्णं भविष्यति न संशयः ॥ ६९ ॥

तत्र मायायुता जीवा भिन्नदेहधरा मताः ।  
तेषामष्टकमेवं तद्वर्तते साधनात्मकम् ॥ ७० ॥

ब्रह्माकाराणि प्रोक्तानि तत्त्वानि विविधानि तु ।  
विश्वरूपाणि सर्वाणि ब्रह्माण्यन्नमुखानि च ॥ ७१ ॥

तेषां योगः समाख्यातस्त्रिविधो नाऽत्र संशयः ।  
देहादिभावशून्यत्वात् तच्छृणुष्व सुखप्रदम् ॥ ७२ ॥

धारणाध्यानके दक्ष समाधिः परिकीर्तितः ।  
त्रिभिर्योगं समाराध्य शान्तिगानि भवन्ति तु ॥ ७३ ॥

स्वस्वब्रह्मणि ये सन्ति भोगा ब्रह्मसुखात्मकाः ।  
तांस्त्यक्त्वा धारयेद्ब्रह्म तपस्तदेव कथ्यते ॥ ७४ ॥

पूर्णशान्त्यर्थमत्यन्तं ब्रह्माणि सम्भवन्ति चेत् ।  
त्यक्त्वा भोगांस्तपस्तेषां ज्ञातव्यं विबुधैः परम् ॥ ७५ ॥

मनोवाणीविहीनं न मनोवाणीमयं न च ।  
ब्रह्म वेदेषु विख्यातं तदेव गणनायकः ॥ ७६ ॥

न तत्र सगुणं दक्ष निर्गुणं नैव वर्तते ।  
गणेशे पश्य वेदेषु योगरूपस्ततः स्मृतः ॥ ७७ ॥

ब्रह्माणि खेदयुक्तानि पराधीनतया यदा ।  
तपश्चेरुस्तदा तानि विचार्य ब्रह्मप्राप्तये ॥ ७८ ॥

अतितपोबलेनैव हृदि स्फूर्तिः प्रजायते ।  
योगस्य मन्त्रराजं तं जानीहि ब्रह्मणां विधे ॥ ७९ ॥

ततो हर्षयुतान्येवानुभवं सस्मरुस्तदा ।  
जपस्तदेव तेषां वै ब्रह्मणां भवति प्रभो ॥ ८० ॥

हृदि संस्थं ततो योगं ददृशुस्तानि सर्वदा ।  
तदेव गणराजस्य रूपं तत्र प्रकीर्तितम् ॥ ८१ ॥

ततस्तल्लीनभावेन तिष्ठन्ति ब्रह्मकानि वै ।  
गणेशस्य कृपा ज्ञेया तत्र सा कथ्यते बुधैः ॥ ८२ ॥

योग एतादृशं ब्रह्म यदि देहयुतं भवेत् ।  
तदा तं प्रभजिष्यामो नित्यमिच्छन्ति तानि तु ॥ ८३ ॥

ब्रह्मदेहधरः सोऽपि बभूव भक्तिमोहितः ।  
आययौ वरदानार्थं तेषामग्रे गजाननः ॥ ८४ ॥

ब्रह्माकाराणि चिह्नानि कथितानि पुरा मया ।  
गणेशस्य स्वरूपे तु तान्यपश्यंश्च तादृशम् ॥ ८५ ॥

ततस्तानि प्रणेमुस्तं पुपूजुस्तं च नित्यशः ।  
अन्ते योगमयान्येव बभूवुर्नात्र संशयः ॥ ८६ ॥

एतत्सर्वं समाख्यातं ब्रह्मणां चरितं मया ।  
तपोयोगादिकाचारमन्यच्छृणु प्रजापते ॥ ८७ ॥

वक्रतुण्डो गणेशानो यदि खेदसमन्वितः ।  
पराधीनतया दक्ष शान्तियोगपरोऽभवत् ॥ ८८ ॥

तदा तपोयुतः सोऽपि त्रेधा योगार्थमादरात् ।  
श्राम्येत्तेन हृदिस्थं तं लोकयेदेकदन्तकम् ॥ ८९ ॥

देहेषु ब्रह्मभावेन वक्रतुण्डः स्थितोऽभवत् ।  
तस्माद्देही स्थितः श्रेष्ठो भिन्नाकारः प्रकीर्तितः ॥ ९० ॥

अतोऽयं वक्रतुण्डस्तं गजाननं परात्परम् ।  
एकदन्तं न जानाति तत्र भेदं वदाम्यहम् ॥ ९१ ॥

त्रिगुणाकारदेहश्च तुरीयं मस्तकं मतम् ।  
वक्रतुण्डस्तयोर्योगे बिन्दुब्रह्मप्रवाचकः ॥ ९२ ॥

चतुर्विधेषु देहेषु मोहयुक्तं च यत् स्मृतम् ।  
सदा भेदविहीनं तज्जीवसञ्ज्ञं प्रकथ्यते ॥ ९३ ॥

मोहहीनं सदा साक्षिरूपं परात्मधारकम् ।  
एकदन्तस्तयोर्योगे सोऽहम्मात्रात्मकः स्मृतः ॥ ९४ ॥

जीवो देहस्वरूपस्थः परमात्मा शिरः स्मृतम् ।  
गजाकारं न सन्देह एकदन्तस्य नित्यदा ॥ ९५ ॥

जीवात्मा परमात्मानौ दृष्ट्वा भेदविवर्जितौ ।  
विस्मितः स भवेत्तत्र वक्रतुण्डो गजाननः ॥ ९६ ॥

नानाभेदसमायुक्तो वक्रतुण्डो मयोदितम् ।  
भेदहीनमेकदन्तं दृष्ट्वा पप्रच्छ तं पुनः ॥ ९७ ॥

हृदिस्थं सोऽहमादौ यद्ब्रह्माकारं प्रकथ्यते ।  
बिन्दोस्तदेकदन्ताख्यं न देहादियुतं कदा ॥ ९८ ॥

सेवार्थं वक्रतुण्डेन प्रार्थितं हृदि सङ्गतम् ।  
ब्रह्म तदेव भो दक्ष एकदन्तो बभूव ह ॥ ९९ ॥

यथा जगदिदं सर्वं ब्रह्माकारं प्रकीर्तितम् ।  
तथा ज्ञेयं वक्रतुण्डोऽपि ह्येकदन्तस्वरूपधृक् ॥ १०० ॥

सगुणं नरसञ्ज्ञस्थं निर्गुणं गजवाचकम् ।  
तयोर्योगे परं ब्रह्म गजाननः प्रकथ्यते ॥ १०१ ॥

सेवार्थं प्रार्थितं सर्वैस्तदेव देहवानभूत् ।  
गणेशो ब्रह्मरूपाख्यो नानाब्रह्मसु संस्थितः ॥ १०२ ॥

अतो गणेश्वरं दक्ष न जानाति गणेश्वरः ।  
नानामोहसमायुक्तो भ्रान्तिभावात् सुशान्तिदम् ॥ १०३ ॥

स्वत उत्थान भावे तु देहो बिन्दुमयः स्मृतः ।  
सोऽहं शिरो गजाकारं तयोर्योगे महोदरः ॥ १०४ ॥

एवं नानाविभेदैश्च नानाब्रह्मपरायणः ।  
गणेश्वरः स्थितस्तेषु गजाननादिचिह्नितः ॥ १०५ ॥

संयोगे गणनाथस्य स्वत उत्थानकं वपुः ।  
उत्थानं परतस्तस्य मस्तकं नात्र संशयः ॥ १०६ ॥

अयोगे बुद्धिहीनं तु मस्तकं सिद्धिवर्जितम् ।  
वपुस्तयोर्न संयोगे गणेशः परिकीर्तितः ॥ १०७ ॥

पूर्णयोगे शरीरं तु मतं संयोगवाचकम् ।  
अयोगवाचकं तस्य मस्तकं तु गजाकृति? ॥ १०८ ॥

अविनाशार्थसंयुक्तो गजशब्दः प्रकीर्तितः ।  
अयोगान्न परं ब्रह्माविनाशाख्यं प्रकथ्यते ॥ १०९ ॥

संयोगायोगभावाख्या भ्रान्तिः सर्वत्र पठ्यते ।  
निरोधचि?त्ताग दक्ष सा सिद्धिः परिकीर्तिता ॥ ११० ॥

संयोगायोगभावस्था बुद्धिर्भ्रान्तिधरा मता ।  
तयोः स्वामी गणाध्यक्षः पूर्णयोगप्रवाचकः ॥ १११ ॥

अहं गणेशरूपश्चेत् संयोगायोगकौ मम ।  
कुतो मायाप्रभावाख्यौ तेन शान्तिं लभेन्नरः ॥ ११२ ॥

सर्वत्राऽभेदभावेन संयोगात्मा गजाननः ।  
तिष्ठत्यत्र न सन्देहो युतः संयोगमायया ॥ ११३ ॥

सर्वत्राऽभेदहीनश्च योगरूपो गजाननः ।  
अयोगमायया युक्तस्तिष्ठति व्यतिरेकतः ॥ ११४ ॥

यदि सर्वात्मकं योगं वदामि गणनायकम् ।  
नानाब्रह्मसुसंस्थं तमन्वयाख्यं तदा विदुः ॥ ११५ ॥

नागतं न गतं योगं कदाचिच्चेद्गजाननम् ।  
नानाब्रह्मसु मुक्तं तं व्यतिरेकात्मकं जगुः ॥ ११६ ॥

[[११]]

अतश्चित्तलयेनैवाऽहं गणेशो न संशयः ।  
चित्तपञ्चकमुत्सृज्य पूर्णयोगमवाप्नुयात् ॥ ११७ ॥

तत्र समाधिजं सौख्यं वदामि युक्तिभावतः ।  
गणेशेऽहं तदाकारो भवामि यदि योगतः ॥ ११८ ॥

तदा संयोगजः प्रोक्तोऽनुभवो योगिनां हृदि ।  
यदाऽहं गणनाथश्चेन्नागतो न गतः कदा ॥ ११९ ॥

तदा ह्ययोगशः प्रोक्तोऽनुभवः शान्तिदायकः ।  
अतोऽयोगमयो योगः कथं तत्र प्रवर्तते ॥ १२० ॥

चित्तं नानाविधं दक्ष संयोगायोगधारकम् ।  
योगे योगात्मकोऽहं च तदा शान्तिः प्रलभ्यते ॥ १२१ ॥

शान्तीनां शान्तिरूपा सा योगशान्तिः प्रजापते ।  
तस्मात् परं विद्यते न ब्रह्म योगात् सुनिश्चितम् ॥ १२२ ॥

अतोऽयं गणनाथस्तु ब्रह्मणस्पतिरुच्यते ।  
संयोगाऽयोगकादीनां ब्रह्मणां पातृभावतः ॥ १२३ ॥

एतत् सर्वं समाख्यातं रहस्यं परमाद्भुतम् ।  
गजाननस्य ते दक्ष प्रकृतं शृणु साम्प्रतम् ॥ १२४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
नवमे खण्डे योगचरित्रे गणेशस्वरूपवर्णनं नाम तृतीयोऽध्यायः ॥
