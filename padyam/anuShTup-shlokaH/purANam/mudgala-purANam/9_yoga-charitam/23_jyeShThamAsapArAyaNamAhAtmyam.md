+++
title = "२३ ज्येष्ठमासपारायणमाहात्म्यम्"

+++
॥ श्रीगणेशाय नमः ॥

सूत उवाच ।  

ब्राह्मणः सुमतिर्नाम कुष्ठयुक्तो बभूव ह ।  
सम्भूतो गालवे वंशे पीडां लेभे सुदारुणाम् ॥ १ ॥

सर्वाङ्गे भक्षितः कीटैः सदा दुर्गन्धसंयुतः ।  
पूयशोणितघर्माद्यैर्व्याप्तः सर्वत्र विप्रप ॥ २ ॥

ततः सोऽपि स्वदेहस्य घातार्थं उद्यतोऽभवत् ।  
सस्मार गणपं चित्ते विघ्नहीनार्थमादरात् ॥ ३ ॥

एतस्मिन्नन्तरे तत्राजगाम द्विजसत्तमः ।  
धौम्यः सर्वार्थवित् साक्षाज्जातवेदा इवापरः ॥ ४ ॥

तं दृष्ट्वा प्रणनामादौ रुरुदे दुःखसंयुतः ।  
सुमतिं तं प्रदृश्यैव धौम्योऽगादीत् स सौख्यदम् ॥ ५ ॥

धौम्य उवाच ।  

मा चिन्तां कुरु मा देहघातं कुरु महामते ।  
मौद्गलं शृणु भावेन रोगहीनो भविष्यसि ॥ ६ ॥

सर्वसिद्धिकरं पूर्णं ब्रह्मीभूतत्वदायकम् ।  
मौद्गलं श्रवणेनैव चल शीघ्रं मया सह ॥ ७ ॥

एवमुक्त्वा जनैस्तस्य तं गृह्य मुनिसत्तमः ।  
जगाम पुलहं धौम्यो नानामुनिजनैर्वृतम् ॥ ८ ॥

तत्र ज्येष्ठः समायातो मासः सर्वार्थसिद्धिदः ।  
स्वल्पकालेन योगीशः पुलहो हर्षितोऽभवत् ॥ ९ ॥

शुक्लप्रतिपदि पारायणं प्राज्ञः समारभत् ।  
मौद्गलस्य पुराणस्य नानाजनसमन्वितः ॥ १० ॥

उपोषणसमायुक्ता बभूवुस्ते महामुने ।  
श्रवणे तत्पराः सर्वे पुलहश्च तथाऽभवत् ॥ ११ ॥

सुमतिर्धौम्यसंयुक्तस्तथाभूतो महामतिः ।  
गणेशं मनसि ध्यात्वा परं शुश्राव मौद्गलम् ॥ १२ ॥

चतुर्भिर्दिवसैः सोऽपि समाप्तं तच्चकार ह ।  
पञ्चम्यां पारणं सर्वैश्चकार गणपे रतः ॥ १३ ॥

सुमतिः कुष्ठहीनः स बभूवे तत्क्षणान् मुदा ।  
तं दृष्ट्वा हर्षसंयुक्ता विस्मितास्ते बभूविरे ॥ १४ ॥

धौम्येनानम्य पुलहं स्वाश्रमं स समाययौ ।  
तत्र धौम्यं प्रपूज्यादौ जगाद सुमतिर्वचः ॥ १५ ॥

सुमतिरुवाच ।  
अस्य देहस्य कर्ता च पिता माता महामुने ।  
त्वमेव मे न सन्देहः किं करोमि त्वदीप्सितम् ॥ १६ ॥

देहोऽयं मे मया विप्र तवाधीनः कृतः सदा ।  
शाधि मां तदहं नित्यं करिष्यामि विशेषतः ॥ १७ ॥

धौम्य उवाच ।  

गणेशं भज भावेन मौद्गलेन समन्वितम् ।  
तेन मां कृतकृत्यं त्वं करिष्यसि न संशयः ॥ १८ ॥

एवमुक्त्वा महायोगी धौम्यः स्वाश्रमगोऽभवत् ।  
सुमतिर्गणनाथं स मौद्गलेनाऽभजत् सदा ॥ १९ ॥

अन्ते ब्रह्ममयो जातो भुक्त्वा भोगान् यथेप्सितान् ।  
एवं ज्येष्ठाभिधे मासे पारायणफलं परम् ॥ २० ॥

अथान्यच्छृणु धर्मज्ञ वृत्तान्तं तत्र सम्भवम् ।  
पुलहो हर्षसंयुक्तश्चक्रे पारायणं परम् ॥ २१ ॥

तत्र कश्चित्तु चाण्डाल आययौ स यदृच्छया ।  
दूर स्थितः पश्यति स्म किमिदं कौतुकं महत् ॥ २२ ॥

दूरस्थेन श्रुतं तेन श्लोकस्य पदमुत्तमम् ।  
एकं सम्पूर्णभावेन भक्तसंरक्षकस्य च ॥ २३ ॥

ततः स विस्मितो भूत्वा जगाम स्वेच्छयेरितः ।  
पापकर्मा पुनः पापं चकार विविधं मुने ॥ २४ ॥

मृतं तं यमदूताश्च गृह्य सर्वे त्वरान्विताः ।  
जग्मुर्देवं प्रणम्यादौ ददुस्तं पापकारकम् ॥ २५ ॥

[[६९]]

तत्रोवाच महाबुद्धिश्चित्रगुप्तो यमं वचः ।  
महापापी महाभाग चाण्डालोऽयं विशेषतः ॥ २६ ॥

न पुण्यस्य कदा लेशश्चाण्डालेन कृतः प्रभो ।  
मौद्गलस्य पदं नाथ श्रुतमेकमनेन च ॥ २७ ॥

एतत् सर्वं मया तुभ्यं कथितं तस्य चेष्टितम् ।  
कुरु यद्धर्मसंयुक्तं दण्डरूपं महामते ॥ २८ ॥

चित्रगुप्तवचः श्रुत्वा धर्मो ध्यात्वा गजाननम् ।  
विचारमकरोच्चित्ते किं करोमि सुखप्रदम् ॥ २९ ॥

एतस्मिन्नन्तरे तत्र सत्या वाक् तमुवाच ह ।  
प्रदृश्य नरकानेव चाण्डालाय महामते ॥ ३० ॥

सन्तर्ज्य स्वर्गभूमीषु स्थापयस्व यथा सुखम् ।  
तथा चकार संहर्षाद्धर्मराजः प्रतापवान् ॥ ३१ ॥

स्वस्थाने भोगसंयुक्तं कृत्वा तं स्थाप्य सूर्यजः ।  
संस्थितस्तत्र चित्रं वै बभूवे परमाद्भुतम् ॥ ३२ ॥

गाणेशास्तं प्रगृह्यैव ययुः स्वानन्दकं पुरम् ।  
धर्मादयस्ततः सर्वे विस्मिताः सम्बभूविरे ॥ ३३ ॥

एवमेकपदस्यैव मौद्गलश्लोकगस्य यत् ।  
श्रवणेन फलं प्रोक्तमतः किं वर्णयाम्यहम् ॥ ३४ ॥

एवं ज्येष्ठाभिधे मासि श्रुत्वा पारायणं नराः ।  
इह भुक्त्वाऽखिलान् भोगानन्ते स्वानन्दमाययुः ॥ ३५ ॥

तत्र वक्तुं मया विप्र शक्यते न कदाचन ।  
वर्षायुतैस्ततस्तुभ्यं कथितं लेशतः परम् ॥ ३६ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेनवमे खण्डे योगामृतार्थशास्त्रे दक्षमुद्गलसंवादे ज्येष्ठमासपारायणमाहात्म्यवर्णनं नाम त्रयोविंशोध्यायः ॥
