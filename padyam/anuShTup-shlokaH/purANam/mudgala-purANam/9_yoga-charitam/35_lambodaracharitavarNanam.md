+++
title = "३५ लम्बोदरचरितवर्णनम्"

+++
॥ श्रीगणेशाय नमः ॥

सूत उवाच ।  

भार्गवः कपिलो नाम सर्वशास्त्रविशारदः ।  
कपिलस्य वरेणैव समुत्पन्नः सुधर्मवित् ॥ १ ॥

नानातपःसमायुक्तो योगनिष्ठो बभूव ह ।  
तदर्थं शुनकं सोऽपि जगाम विनयान्वितः ॥ २ ॥

तं प्रणम्य माहात्मानं स्थित आर्जवसंयुतः ।  
कदाचित्ते महाभागं पप्रच्छ पितरं मुदा ॥ ३ ॥

कपिल उवाच ।  

योगशान्तिप्रदं नाथ वद ब्रह्मणि तन्मयम् ।  
त्वं नो गुरुः समाख्यातस्तारयस्व भवार्णवात् ॥ ४ ॥

शुनक उवाच ।  

विश्वानि विद्धि तं योगं ब्रह्माणि निःसृतानि च ।  
यदाधारेण वर्तन्ते ते गच्छन्ति यदात्मनि ॥ ५ ॥

तदेव योगदं ब्रह्म लम्बोदरप्रवाचकम् ।  
तस्योदरे स्थितं ब्रह्म विश्वं च भज तं सदा ॥ ६ ॥

तेन शान्तिसमायुक्तो ब्रह्मीभूतो भविष्यसि ।  
नान्यथा त्वं महाभाग सिद्धिबुद्धिविमोहितः ॥ ७ ॥

एवमुक्त्वा महायोगी शुनको विरराम ह ।  
तं प्रणम्य ययौ सोऽपि स्वाश्रमं हर्षसंयुतः ॥ ८ ॥

लम्बोदरचरित्रं स मौद्गलस्थं जजाप ह ।  
गणेशं पूजयामास नित्यं भक्तिपरायणः ॥ ९ ॥

तेन तुष्टो गणाधीशो ददौ योगं सुशान्तिदम् ।  
कपिलाय स्वभक्ताय भक्तवात्सल्यकारणात् ॥ १० ॥

शान्तियुक्तः स्वयं योगी तज्जजाप चरित्रकम् ।  
नित्यं पूजापरो भूत्वा लम्बोदरसमीपगः ॥ ११ ॥

तत्र चित्रं कदाचिद्वै बभूव शृणु शौनक ।  
बलीवर्दः स्थितः कश्चिद्रोगाक्रान्तः पपात ह ॥ १२ ॥

शुश्राव तच्चरित्रं स सम्पूर्णं ज्ञानहीनतः ।  
सद्यो वै रोगनिर्मुक्तो बभूवे हर्षसंयुतः ॥ १३ ॥

नाजानंस्तन् महत् पुण्यं बलीवर्दः कदाचन ।  
कालेन स मृतस्तत्र ब्रह्मीभूतो बभूव ह ॥ १४ ॥

एवमज्ञानतो वाऽपि ज्ञानतो विविधा जनाः ।  
ब्रह्मीभूता बभूवुश्च मया वक्तुं न शक्यते ॥ १५ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेनवमे खण्डे योगचरिते योगामृतार्थशास्त्रे दक्षमुद्गलसंवादे लम्बोदरचरितवर्णनं नाम पञ्चत्रिंशोऽध्यायः ॥
