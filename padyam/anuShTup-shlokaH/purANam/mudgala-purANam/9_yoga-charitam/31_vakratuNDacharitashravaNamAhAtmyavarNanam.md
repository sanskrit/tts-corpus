+++
title = "३१ वक्रतुण्डचरितश्रवणमाहात्म्यवर्णनम्"

+++
॥ श्रीगणेशाय नमः ॥

सूत उवाच ।  

नानातपःपरः कुत्सः साक्षाद् द्विजवरोऽभवत् ।  
तपसा शुद्धभावः स ब्रह्मश्रद्धापरायणः ॥ १ ॥

शमी दमपरो भूत्वा जडोन्मत्तादिकं परम् ।  
चचार स ततः शाक्तेऽभवत् ब्रह्मणि तन्मयः ॥ २ ॥

नामरूपात्मकानां तद्ब्रह्मासत्सञ्ज्ञकं मतम् ।  
तज्ज्ञात्वा शान्तिहीनश्च बभूवे खेदसंयुतः ॥ ३ ॥

तत्रागतं स योगीन्द्रं याज्ञवल्क्यं प्रतापिनम् ।  
ननाम तं महाभागं कुत्सो धर्मविदुत्तमः ॥ ४ ॥

सम्पूज्य हर्षसंयुक्तः प्रपच्छ विनयान्वितः ।  
वद योगं महायोगिन् शान्तिदं योगिनां मतम् ॥ ५ ॥

याज्ञवल्क्य उवाच ।  

पञ्चचित्तमयी बुद्धिः संयोगायोगरूपिणी ।  
तस्यां भ्रान्तिप्रदा सिद्धिर्नानासिद्धिप्रदर्शिनी ॥ ६ ॥

तत्र बिम्बं गणेशस्य पतितं मोहधारकम् ।  
बिम्बभावं परित्यज्य ब्रह्मीभूतो भविष्यसि ॥ ७ ॥

तदर्थं वक्रतुण्डस्याऽऽराधनं कुरु सर्वदा ।  
तेन शान्तिसमायुक्तो भविष्यसि न संशयः ॥ ८ ॥

बिम्बं मायायुतं प्रोक्तं मोहितं सिद्धिबुद्धिगम् ।  
तद्भावं हन्ति तुण्डेन तेनायं वक्रतुण्डकः ॥ ९ ॥

[[८१]]

मायासुखं नराकारं तस्माद्वक्रं परं मुखम् ।  
तयोर्ब्रह्मसमायोगे वक्रतुण्डोऽयमुच्यते ॥ १० ॥

कण्ठाधो मायया युक्तो मस्तकं तद्विवर्जितम् ।  
वक्राख्यं तस्य विप्रेश तेनाऽयं वक्रतुण्डकः ॥ ११ ॥

अनेनार्थेन संयुक्तं वक्रतुण्डं भजस्व च ।  
तेन शान्तिसमायुक्तो गाणपत्यो भविष्यसि ॥ १२ ॥

एवमुक्त्वा ययौ योगी याज्ञवल्क्यो महायशाः ।  
कुत्सो हर्षसमायुक्तो वक्रतुण्डपरोऽभवत् ॥ १३ ॥

ततः स्वल्पेन कालेन शान्तिं लेभे महामुनिः ।  
गाणपत्यस्वभावेनाभजत्तं वक्रतुण्डकम् ॥ १४ ॥

कुत्सो नित्यं महायोगी वक्रतुण्डचरित्रकम् ।  
खण्डं पपाठ भक्त्या स मौद्गलस्य सुहर्षितः ॥ १५ ॥

तस्य गेहे कदाचित्तु अगमत् शूलसंयुतः ।  
भगन्दरयुतः पापी द्विज आङ्गिरसोद्भवः ॥ १६ ॥

दुःखयुक्तो ननामाऽसौ कुत्सं योगविदां वरम् ।  
स्नात्वा सुष्वाप विप्रेश तत्सान्निध्येऽतिदुःखितः ॥ १७ ॥

कुत्सो गणेशं सम्पूज्याऽपठत्तं वक्रतुण्डगम् ।  
चरितं सोऽपि शुश्रावानायासेन गृहे स्थितः ॥ १८ ॥

सम्पूर्णे संश्रुते तत्र रोगहीनो बभूव ह ।  
प्रणम्याङ्गिरसस्तं च ययौ स्थानं स्वकीयकम् ॥ १९ ॥

भुक्त्वा स विविधान् भोगान् जगामान्ते गणेश्वरम् ।  
चित्रमाङ्गिरसोद्भूतं पश्य शौनक ते नमः ॥ २० ॥

एवं नाना जनाः सिद्धिं ययुः श्रवणमात्रतः ।  
वक्रतुण्डचरित्रस्य मौद्गलस्थस्य मानद ॥ २१ ॥

तत्रैवं कति ते ब्रूयां मया वक्तुं न शक्यते ।  
अतः सङ्क्षेपतः प्रोक्तं माहात्म्यं श्रवणे भवम् ॥ २२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेनवमे खण्डे योगचरिते योगामृतार्थशास्त्रे दक्षमुद्गलसंवादे वक्रतुण्डचरितश्रवणमाहात्म्यवर्णनं नामैकत्रिंशोऽध्यायः ॥
