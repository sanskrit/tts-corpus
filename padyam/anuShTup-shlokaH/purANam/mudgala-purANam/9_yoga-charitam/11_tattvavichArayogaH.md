+++
title = "११ तत्त्वविचारयोगः"

+++
॥ श्रीगणेशाय नमः ॥

दक्ष उवाच ।  

त्वया प्रोक्तः पुरा विप्र विचारो ब्रह्मणः परः ।  
तं कृत्वा योगमाप्नोति तद्वदस्व हितावहम् ॥ १ ॥

क्रियया शुद्धचित्तो यो नरो ब्रह्मपरायणः ।  
सर्वत्र ब्रह्मरूपं यद्विधिना केन पश्यति ॥ २ ॥

मुद्गल उवाच ।  

बाह्यान्तरां क्रियां कृत्वा शुद्धचित्तो नरोत्तमः ।  
तत्त्वविचारमार्गेण पश्यति ब्रह्म शाश्वतम् ॥ ३ ॥

तत्तेऽहं कथयिष्यामि तत्त्वज्ञानं प्रजापते ।  
आदौ योगिजनानां यत् साधनं योगदायकम् ॥ ४ ॥

पृथ्वी जलं तथा तेजो वायुराकाशमेव यत् ।  
पञ्चभूतमयो देहः प्रकृतिः सा च पञ्चधा ॥ ५ ॥

क्रियारूपा महाभागा नानाभेदपरायणा ।  
विभज्यात्मानमेवं सा क्रीडति विविधे रता ॥ ६ ॥

भूतानामेकभावाख्या पञ्चानां ज्ञानरूपिणी ।  
प्रकृति?र्हृदि संस्था सा जीवभावधरा परा ॥ ७ ॥

तया ज्ञानं भवेत् सर्वं नानाविवेकदायकम् ।  
तदाधारं जगत् सर्वमेकरूपा प्रकीर्तिता ॥ ८ ॥

तयोर्योगे प्रजानाथ ब्रह्मैवमभिधीयते ।  
क्रियाज्ञानस्वरूपाख्यं द्वन्द्वहीनं परात्परम् ॥ ९ ॥

तदेव पञ्चधा जातं शृणु तद्योगदायकम् ।  
स्थूलं सूक्ष्मं समं चात्मप्रतीतं बिन्दुसञ्ज्ञितम् ॥ १० ॥

समष्टिव्यष्टिभावेन द्विविधं ब्रह्म कथ्यते ।  
पृथक्त्वेन स्वयं भाति पञ्चसु पञ्चभेदतः ॥ ११ ॥

स्थूलं जागृन्मयं ब्रह्म तदेव द्विविधं मतम् ।  
विश्वाख्यं व्यष्टिरूपेण वैश्वानरं समष्टिगम् ॥ १२ ॥

अण्डेषु विविधा रूपा जन्तवो दृष्टिगोचराः ।  
जागृद्भावधराः सर्वे विश्वात्मका उदाहृताः ॥ १३ ॥

तस्य बोधं प्रवक्ष्यामि सुगमार्थप्रकाशकम् ।  
क्रियात्मकेषु देहेषु क्रियारूपा भवन्ति ते ॥ १४ ॥

ज्ञानात्मकेषु देहेषु ज्ञानरूपधरा मताः ।  
उभयोर्योगभावेन विश्वाख्यास्ते प्रकीर्तिताः ॥ १५ ॥

बाह्यदेहस्य भो दक्ष वित?स्तिर्यादृशी भवेत् ।  
तावन्मानेन सर्वेषां ज्ञानदेहो हृदि स्थितः ॥ १६ ॥

विराट् जागृत् स्वरूपस्थो वैश्वानर इति स्मृतः ।  
व्यापकात्मकदेहेन तिष्ठति विश्वभाविषु ॥ १७ ॥

तस्यापि द्विविधो देहः क्रियाज्ञानप्रभेदतः ।  
तयोर्योगे समाख्यातो वैश्वानरश्च तन्मयः ॥ १८ ॥

विश्ववैश्वानरयोश्च योगे ब्रह्म प्रकीर्तितम् ।  
जागृद्भावधरं पूर्णं स्थूलभूतप्रकाशकम् ॥ १९ ॥

एतत् स्थूलस्य तत्त्वं ते कथितं तु समासतः ।  
तत्र तत्त्वविधिं भिन्नं शृणु योगसमाधिदम् ॥ २० ॥

जन्ममृत्युयुतं यच्च नानाभावपरायणम् ।  
त्वम्पदाख्यं प्रजानाथ विद्धि तत् सर्वभावगम् ॥ २१ ॥

जन्ममृत्युविहीनं यदेकरूपं प्रकीर्तितम् ।  
तत्पदाख्यं च तद्विद्धि परं सर्वात्मधारकम् ॥ २२ ॥

तयोर्योगे भवेत्तत्वं तदेवासिपदं परम् ।  
द्वन्द्वभावविहीनं यद् द्वन्द्वरूपप्रकाशकम् ॥ २३ ॥

त्वम्पदं क्रियया युक्तं ज्ञानाख्यं तत्पदं भवेत् ।  
तयोर्योगे भवेद्विश्वं तत्त्वरूपं न संशयः ॥ २४ ॥

एवं वैश्वानराख्यं त्वं जानीहि तत्त्वसञ्ज्ञितम् ।  
क्रियाज्ञानसमायोगे तयोः प्रकाशकारकम् ॥ २५ ॥

अथान्यच्छृणु दक्ष त्वं तत्त्वरूपं पुरातनम् ।  
विश्वाख्या जन्तवः सर्वे नानाभावात्मका बुधैः ॥ २६ ॥

जन्ममृत्युयुताः प्रोक्तास्त्वम्पदधारका मताः ।  
वैश्वानरस्त्वम्पदश्चैकरूपाद्व्यापको मतः ॥ २७ ॥

तयोरभेदभावे यद्ब्रह्मतत्त्वं प्रकीर्त्यते ।  
जागृद्भावधरं पूर्णं स्थूलभावपरायणम् ॥ २८ ॥

एवं नानाविभागेषु ज्ञातव्यं तत्त्वरूपकम् ।  
सूक्ष्मादिषु प्रजानाथ ब्रह्मसौख्यप्रदायकम् ॥ २९ ॥

अथ सूक्ष्मं प्रवक्ष्यामि योगमार्गप्रसिद्धये ।  
शुद्धचित्तप्रभावेण तज्ज्ञानं तन्मयं भवेत् ॥ ३० ॥

बाह्यं स्थूलं विशेषेण जागृदन्नमयं परम् ।  
आन्तरं स्वप्नभावाख्यं सूक्ष्मं जानीहि मानद ॥ ३१ ॥

प्राणो दशविधः प्रोक्तः सूक्ष्मरूपोऽन्तरे स्थितः ।  
तस्मात् सूक्ष्मं मनः प्रोक्तं प्राणान्तः संव्यवस्थितम् ॥ ३२ ॥

तस्मात् सूक्ष्मं च विज्ञानं देहद्वन्द्वज्ञमुत्तमम् ।  
मनोऽन्तरे स्थितं पूर्णं तदन्तर्न च विद्यते ॥ ३३ ॥

त्रिविधं कोशसंयुक्तं स्वप्नं सूक्ष्मस्वरूपकम् ।  
सर्वान्तरे स्थितं ब्रह्म द्वन्द्वमायाप्रचालकम् ॥ ३४ ॥

क्रियारूपस्तथा देहः सूक्ष्मभूतमयः स्मृतः ।  
सर्वान्तरे समास्थाय कल्पिताभोगकारकः ॥ ३५ ॥

ज्ञानदेहः समाख्यातः सदैकभावधारकः ।  
पूर्ववत् सर्वं विज्ञेयं सूक्ष्ममायाप्रकाशकम् ॥ ३६ ॥

भिन्नभावधराः सर्वे जन्तवः स्वप्नगाः पराः ।  
तैजसास्ते मताः शास्त्रे क्रियाज्ञानप्रकाशकाः ॥ ३७ ॥

विराट् तत्र समाख्यातो हिरण्यगर्भसञ्ज्ञितः ।  
व्यापकः स्वप्नभावेषु नानाजन्तुप्रचालकः ॥ ३८ ॥

तयोरभेदभावे यद्ब्रह्म स्वप्नात्मकं परम् ।  
सूक्ष्ममायाप्रकाशत्वात् सूक्ष्मं तत् कथ्यते बुधैः ॥ ३९ ॥

पूर्ववत्तत्त्वभावश्च विज्ञेयः सूक्ष्मगः परः ।  
शुद्धचित्तप्रभावेण साक्षात्कारं करोति सः ॥ ४० ॥

अतः परं समाख्यं यद्ब्रह्म सुषुप्तिसञ्ज्ञितम् ।  
कथयामि महाप्रीत्या लोकानामुपकारकम् ॥ ४१ ॥

बाह्यं जागृन्मयं दक्ष वपुः सर्वत्र पठ्यते ।  
आन्तरं स्वप्नमित्युक्तं तयोर्योगे समात्मकम् ॥ ४२ ॥

बाह्यान्तरैकभावाख्यं बाह्यान्तरविवर्जितम् ।  
आनन्दकोशगं साम्यं कृतं भूतैर्गुणात्मकैः ॥ ४३ ॥

जागृत्त्यक्त्वा नरो यस्तु स्वप्नं गच्छति तत्र सः ।  
तयोः सन्धिं समाश्रित्य सुषुप्तिर्जायते परा ॥ ४४ ॥

तथा स्वप्नं परित्यज्य जागृतिं गच्छति स्वयम् ।  
तयोः सन्धिं समास्थाय तिष्ठति सा सुषुप्तिका ॥ ४५ ॥

यत्र सुप्तो नरो दक्ष ज्ञानयुक्तो भवत्यसौ ।  
न जानाति स्वकं चान्यं स्वप्नं नैव प्रपश्यति ॥ ४६ ॥

सा सुषुप्तिः समाख्याता निद्रां संश्रित्य तिष्ठति ।  
जागृतिस्वप्नबोधं या करोति सा सुषुप्तिका ॥ ४७ ॥

सा द्विधा मायया युक्ता प्राज्ञेश्वरस्वभावतः ।  
भिन्नदेहधराणां तु प्रज्ञाख्या सा प्रकीर्तिता ॥ ४८ ॥

विराड्रूपधरा नित्या सेश्वराख्या प्रकथ्यते ।  
ब्रह्मरूपा तयोर्योगे तत्त्वसञ्ज्ञा यथा पुरा ॥ ४९ ॥

अथ तुरीयरूपं ते कथयामि समासतः ।  
नादरूपधरं भूततन्मात्राभेदमञ्जसा ॥ ५० ॥

व्यवस्थासंश्रितं पूर्णं त्रिषु साक्षिवदुच्यते ।  
तस्यानुभवमाहात्म्यं कथयामि हिताय ते ॥ ५१ ॥

मया जागृन्मयं भुक्तं मया स्वप्नं विलोकितम् ।  
निद्रायां न मया किञ्चिज्ज्ञातं वदति यः स वै ॥ ५२ ॥

[[४१]]

यदा जागर्ति विश्वस्थस्तदा द्वाभ्यां विवर्जितः ।  
यदा स्वपिति स द्वाभ्यां हीनस्तिष्ठति निश्चितम् ॥ ५३ ॥

यदा सुषुप्तिसंस्थोऽयं तदा द्वाभ्यां विवर्जितः ।  
एवं भेदप्रकारैः स व्यवस्थासंयुतो मतः ॥ ५४ ॥

तस्य तत्त्वं प्रवक्ष्यामि वैश्वतैजसप्राज्ञगः ।  
त्वम्पदाख्यः समाख्यातो नादरूपधरः प्रभुः ॥ ५५ ॥

त्रिविरा?ण्मय एवासौ तत्पदाख्यः प्रकीर्त्यते ।  
तयोरभेदभावे स तत्त्वरूपोऽस्मितामयः ॥ ५६ ॥

अवस्थानां समायोगो नादस्तुरीयधारकः ।  
सदैकभावसंयुक्तः सर्वत्राऽसौ विराजति ॥ ५७ ॥

न बाह्यो नाऽऽन्तरस्थोऽयं नोभयात्मक उच्यते ।  
अहमित्येव कोशात्माऽस्मिताख्यः परमेश्वरः ॥ ५८ ॥

अतः परं प्रवक्ष्यामि बिन्दुतत्त्वं सुसौख्यदम् ।  
पञ्चमं ब्रह्मसञ्ज्ञं तत् देहानां देहगं परम् ॥ ५९ ॥

व्यवस्थामयसंस्थं यत्त्वम्पदस्थं प्रकथ्यते ।  
तुरीयसञ्ज्ञितं देहं तत्पदाख्यं प्रकीर्तितम् ॥ ६० ॥

तयोरभेदभावे यत्तत्त्वं योगमयं परम् ।  
चतुर्षु संस्थितं पूर्णं चतुर्भिर्वर्जितं सदा ॥ ६१ ॥

एवं तत्त्वविचारेण शमदमपरायणः ।  
सङ्कल्पजान् सदा कामांस्त्यक्त्वा योगमयो भवेत् ॥ ६२ ॥

सर्वत्र ब्रह्मसंस्थं यत् पश्येत्तन्नात्र संशयः ।  
तत्त्वरूपधरं पूर्णं तत्त्वविचारतः सदा ॥ ६३ ॥

अथान्यत्तत्त्वमार्गं ते कथयिष्यामि सर्वदम् ।  
बिन्दुस्त्वम्पदसञ्ज्ञस्थः सोऽहं तत्पदगं मतम् ॥ ६४ ॥

तयोर्योगे प्रजानाथ बोधस्तत्त्वमयः स्मृतः ।  
मनोवाणीविहीनत्वात् दृश्यते योगिना परः ॥ ६५ ॥

बोधस्त्वम्पदरूपश्च विबोधस्तत्पदात्मकः ।  
तयोर्योगे स्वसंवेद्यं तत्त्वं वेदे प्रकीर्तितम् ॥ ६६ ॥

असत्त्वम्पदरूपं सत्तत्पदस्थमुदुच्यते ।  
तयोर्योगे समं ब्रह्म तत्त्वं योगप्रदं मतम् ॥ ६७ ॥

समं त्वम्पदसञ्ज्ञस्थमव्यक्तं तत्पदस्थितम् ।  
तयोर्योगे तथा तत्त्वं स्वानन्दाख्यं प्रकीर्तितम् ॥ ६८ ॥

स्वानन्दस्त्वम्पदाख्यश्चायोगस्तत्पदमुच्यते ।  
तयोर्योगे परं तत्त्वं पूर्णयोगमयं मतम् ॥ ६९ ॥

सिद्धिस्त्वम्पदगा प्रोक्ता बुद्धिस्तत्पदगा मता ।  
तयोर्योगे गणेशानस्तत्त्वरूपः प्रकथ्यते ॥ ७० ॥

एवं नानामतैर्युक्ता वेदान्तार्थविचक्षणाः ।  
तत्त्वं वदन्ति दक्ष त्वं जानीहि नात्र संशयः ॥ ७१ ॥

अनन्तभावसंयुक्तं त्वम्पदं विद्धि सर्वदा ।  
अकल्पितं तत्पदाख्यं तयोर्योगे परं भवेत् ॥ ७२ ॥

इदं सारं रहस्यं ते कथितं योगदं परम् ।  
येन सर्वत्र योगं स सम्पश्येज्ज्ञानचक्षुषा ॥ ७३ ॥

॥ ॐ तत्सदिति श्रीमदात्ये पुराणोपनिषदि श्रीमन्मौद्गले महापुराणेनवमे खण्डे योगचरिते मुद्गलदक्षसंवादे योगामृतार्थशास्त्रेचित्तभूमिनिरोधेन तत्त्वविचारयोगो नाम एकादशोऽध्यायः ॥॥ इति योगगीतासूपनिषत्सु सुगमासु सप्तमोऽध्यायः ॥
