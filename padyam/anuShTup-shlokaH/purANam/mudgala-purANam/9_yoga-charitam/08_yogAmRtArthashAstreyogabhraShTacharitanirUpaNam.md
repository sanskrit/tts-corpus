+++
title = "०८ योगामृतार्थशास्त्रेयोगभ्रष्टचरितनिरूपणम्"

+++
॥ श्रीगणेशाय नमः ॥

दक्ष उवाच ।  

योगशान्तिं समाश्रित्य योगमभ्यस्य नित्यदा ।  
ब्रह्मणि ब्रह्मभूतः स योगभ्रष्टः कथं भवेत् ॥ १ ॥

मायामयं जगत् सर्वं नानाभ्रमसमन्वितम् ।  
ज्ञात्वा स्वयं पुनर्भ्रष्टः कौतुकं वद मे मुने ॥ २ ॥

मुद्गल उवाच ।  

ब्रह्मणि ब्रह्मभूतस्य योगिनो बिम्बसंस्थितम् ।  
बुद्धौ तस्यां विमोहेन मोहयुक्तं प्रजापते ॥ ३ ॥

दृष्ट्वा नानाविधान् भोगान् स्वयं मोहेन मोहितः ।  
तेषु भूत्वा रसयुतो तानिच्छति निरन्तरम् ॥ ४ ॥

तत्र तस्य हृदि दक्ष विवेकः संस्थितो भवेत् ।  
तस्य रूपं प्रवक्ष्यामि शृणु बुद्धिविशारद ॥ ५ ॥

अहं ब्रह्मणि योगेन ब्रह्मीभूतो न संशयः ।  
पापपुण्यादिकं मे न शुभाशुभकृते भवेत् ॥ ६ ॥

यदा भोगं परित्यज्य तिष्ठामि नित्यमादरात् ।  
तदा योगस्य वृद्धिर्मे न भविष्यति निश्चितम् ॥ ७ ॥

यदा नित्यं प्रभुञ्जाने भोगान्नानाविधान् परान् ।  
पापपुण्यमनादृत्य तदा योगक्षयो न च ॥ ८ ॥

अतोऽहं योगमृत्सृज्य किमर्थं दुःखसंयुतः ।  
तिष्ठामि शान्तिमाश्रित्य विधिनिषेधसंयुतः ॥ ९ ॥

एवं मनसि सन्धार्य योगी भोगेषु लालसः ।  
विविधेष्वेव भवति रसयुक्तः क्रमेण सः ॥ १० ॥

अयं मोहः समाख्यातो योगिहृद्भ्रान्तिदायकः ।  
तेन शान्तिं परित्यज्य पापपुण्यपरो भवेत् ॥ ११ ॥

ततः कामं समाश्रित्य देहसौख्यप्रदायकम् ।  
इच्छेत् स विविधान् भोगान् पुण्यपापपरायणः ॥ १२ ॥

भोगार्थं यतमानस्य योगिनः क्रमभावतः ।  
तत्र विघ्नः कृतः केन ततः क्रोधयुतो भवेत् ॥ १३ ॥

येन विघ्नः कृतस्तेषु भोगेषु तस्य भोगिनः ।  
तं शत्रुं स हि जानाति भिन्नभावपरायणः ॥ १४ ॥

ततो ह्यज्ञानसम्भूतिः क्रमेणोत्पद्यते परा ।  
योगिनश्च तया युक्तो हन्तुं तं यतते सदा ॥ १५ ॥

शत्रुशिक्षार्थमर्थान् स नानाभावसमन्वितः ।  
सम्पाद्य तं तु निर्जित्य भोगान् भुङ्क्ते प्रयत्नतः ॥ १६ ॥

स्वपरज्ञानहीनत्वं गतं तस्य प्रजापते ।  
तदेवाज्ञानसम्भूतिः शत्रुमित्रप्रदर्शिनी ॥ १७ ॥

ततः शान्तेः क्रमेणास्य विस्मृतिर्जायते परा ।  
तया युतः स्वयं देहं मन्यते सत्यरूपकम् ॥ १८ ॥

देहे सन्तोषमापन्ने कृतकृत्यमिव स्थितम् ।  
मन्यते विपरीते स आत्मानं भाग्यवर्जितम् ॥ १९ ॥

ततो योगं परित्यज्य स्वयं बिम्बी प्रजायते ।  
बिम्बे तन्मयभावेनागमिष्यति न संशयः ॥ २० ॥

एवं क्रमेण योगी स शान्तिहीनस्वभावतः ।  
सदा तिष्ठति तं योगं नाश्रयते कदाचन ॥ २१ ॥

सुखयुक्ते शरीरे स सुखयुक्तो भवेत् स्वयम् ।  
दुःखयुक्ते तथा दुःखी नानाभावपरायणः ॥ २२ ॥

लेशमात्रमयं शान्तिं लभते न कदाचन ।  
असन्तोषयुतो नित्यं भ्रमते भोगलिप्सया ॥ २३ ॥

भोगार्थं विविधान्येव नित्यं पापानि चादरात् ।  
चरते सर्वपुण्यानि विधिनिषेधवर्जितः ॥ २४ ॥

वर्णाश्रमयुतो योगी स्वधर्मं त्यज्य नित्यदा ।  
पापं चरति वा पुण्यं स्वधर्मः संयुतः कदा ॥ २५ ॥

[[३१]]

योगान् भुङ्क्ते विशेषेण मोहयुक्तो निरन्तरम् ।  
योगभ्रष्टोऽयमाख्यातस्त्यक्त्वा योगं नरो भवेत् ॥ २६ ॥

हृदि तस्य विवेकश्च सदा तिष्ठति मोहदः ।  
पुण्यपापविहीनोऽहं ब्रह्मैव ब्रह्मभावितः ॥ २७ ॥

अन्ते स नरकान् गच्छेद् द्वन्द्वदुःखप्रदायकान् ।  
यातनां घोररूपां तु पतेद्भुक्त्वा धरातले ॥ २८ ॥

दक्ष उवाच ।  

योगभ्रष्टगतिं ब्रूहि योगीन्द्र दयया पराम् ।  
कथं नरकगो भूत्वा यातनां प्राप्नुयात् परम् ॥ २९ ॥

कर्मफलपरित्यागादिहजन्मधरः कथम् ।  
सम्भवेद्विस्मयो भाति चेष्टितं योगिनः परम् ॥ ३० ॥

मुद्गल उवाच ।  

ब्रह्मणि ब्रह्मभूतस्य पुनर्विषयसेवनात् ।  
ब्रह्मणो भक्तिहीनस्यान्ते स्थानं न भवेत् किल ॥ ३१ ॥

अपारपुण्ययोगेन ब्रह्मणि देहिनः कदा ।  
रसोत्पत्तिर्भवेद्दक्ष सर्वश्रेष्ठस्य योगदा ॥ ३२ ॥

देहविषयसंयोगाद् द्वन्द्वभावपरात्मनः ।  
नानापापादियोगेन पुण्यं स्वल्पं प्रहीयते ॥ ३३ ॥

मृतोऽयं शिवलोके वै वैकुण्ठे सौरशाक्तयोः ।  
ब्रह्मण इन्द्रलोके वा पतेदन्ते न संशयः ॥ ३४ ॥

शोकहर्षप्रदं विश्वं नानाद्वन्द्वसमन्वितम् ।  
नरको नात्र सन्देहो योगिनां शास्त्रसम्मतम् ॥ ३५ ॥

उत्पत्तिनाशसंयुक्तं त्यक्त्वा ब्रह्मपरायणः ।  
ब्रह्मणि ब्रह्मभूतः स पुनर्द्वन्द्वपरो यतः ॥ ३६ ॥

विकुण्ठादिपदे संस्थो द्वन्द्वं भुङ्क्ते निरन्तरम् ।  
उत्पत्तिनाशसंयुक्तं नानाभोगपरायणः ॥ ३७ ॥

अतो योगी प्रजानाथ स्वर्गाख्यान्नरकान् परान् ।  
भुक्त्वा द्वन्द्वमयान् पश्चादिह जन्मधरो भवत् ॥ ३८ ॥

भवेद्योगिकुले तस्य जन्म वा तापसे कुले ।  
ऋद्धिमतां स तत्रापि पुनर्योगं चरिष्यति ॥ ३९ ॥

पूर्वसंस्कारयोगेन न भोगे स रमेत् कदा ।  
चित्तं तस्य महायोगी प्रभवेत् स्वल्पयोगतः ॥ ४० ॥

पुनर्न योगभ्रष्टः स सम्भवेद्ब्रह्मणः सुत ।  
शान्त्यायुक्तस्वभावेन शरीरं पोषयेन् मुदा ॥ ४१ ॥

अन्ते ब्रह्मणि योगी स तदाकारो भवेत् परम् ।  
योगसंस्कारपुण्येन स्थितिं लब्ध्वा महामतिः ॥ ४२ ॥

एतत्ते कथितं पूर्णं योगभ्रष्टस्य चेष्टितम् ।  
किं पुनः श्रोतुमिच्छा ते वद धातर्वदाम्यहम् ॥ ४३ ॥

॥ ॐ तत्सदिति श्रीमदात्ये पुराणोपनिषदि श्रीमन्मौद्गले महापुराणेनवमे खण्डे योगचरिते मुद्गलदक्षसंवादे योगामृतार्थशास्त्रेयोगभ्रष्टचरितनिरूपणं नाम अष्टमोऽध्यायः ॥॥ इति योगगीतासूपनिषत्सु सुगमासु चतुर्थोऽध्यायः ॥

[[३२]]

