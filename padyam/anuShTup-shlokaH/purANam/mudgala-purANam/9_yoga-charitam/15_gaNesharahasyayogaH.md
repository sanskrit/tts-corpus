+++
title = "१५ गणेशरहस्ययोगः"

+++
॥ श्रीगणेशाय नमः ॥

मुद्गल उवाच ।  

अथो लयं प्रवक्ष्यामि येन चित्तं लयं व्रजेत् ।  
ब्रह्मण्यास्थाय योगं च ज्ञात्वा योगं प्रजापते ॥ १ ॥

लयश्चतुर्विधः प्रोक्तो नित्यो नैमित्तिकः परः ।  
तृतीयः प्राकृतो विप्रैः सारस्वतश्चतुर्थकः ॥ २ ॥

कर्माकर्मविकर्माख्यो नित्यः प्रोक्तो बुधैः पुरा ।  
कर्मानुकूलभावेन जनानां जननादिकम् ॥ ३ ॥

क्षणक्रमादिमारभ्यायुषामन्तः समास्थितः ।  
गर्भाधानाद्यवस्थानां प्रकाशश्च प्रकथ्यते ॥ ४ ॥

ब्रह्मणो दिवसान्ते स कुण्ठितो नात्र संशयः ।  
नैमित्तिकलयेनैव त्रिलोकलयकारिणा ॥ ५ ॥

शुभाशुभयुताः सर्वे जन्तवो लयमाययुः ।  
शुभाशुभफलैर्हीना बभूवुः कर्मकुण्ठनात् ॥ ६ ॥

स्वर्गमण्डलपर्यन्तं त्रैलोक्यं प्रलयं गतम् ।  
तावता स प्रमाणेन नित्यः सङ्कथितो बुधैः ॥ ७ ॥

अथो नैमित्तिकं दक्ष कथयामि समासतः ।  
चतुर्युगसहस्राणि ब्रह्मणो दिनमुच्यते ॥ ८ ॥

नैमित्तिको दिनान्तो यस्तदाऽयं वर्तते लयः ।  
तेन नैमित्तिकः प्रोक्तो नाम्ना सर्वार्थकोविदैः ॥ ९ ॥

अधुना प्राकृतं वच्मि व्यवस्थाभिर्युतं लयम् ।  
महाकारणगं चेदं स प्राकृत उदाहृतः ॥ १० ॥

तत्त्वानामेकभावेऽयं स्थूलसूक्ष्मसमात्मनाम् ।  
प्राकृतः प्रकृतिस्थत्वात् कथ्यते विबुधैः परः ॥ ११ ॥

सारस्वतं परं पूर्णं शृणु योगप्रदं प्रभो ।  
निरोधचित्तभावेन पञ्चचित्तलयात्मकम् ॥ १२ ॥

मनोवाणीमयं सर्वं विश्वं नानास्वभावगम् ।  
मनोवाणीविहीनं त्वसम्प्रज्ञातं विदुर्बुधाः ॥ १३ ॥

[[१५]]

वाण्या सङ्कथ्यते भावो मनस्तत्र प्रगच्छति ।  
नानापदार्थभिन्नत्वात् सर्वेषां प्राणिनां प्रभो ॥ १४ ॥

वाण्या वाणीविहीनं यत् कथितं ब्रह्म हृद्गतम् ।  
चित्तं समाधिना तत्र सदा तिष्ठति तादृशम् ॥ १५ ॥

वाणी सा द्विविधा प्रोक्ता ब्रह्माकारा जगन्मयी ।  
तयोर्नाशे लयः प्रोक्तः परः सारस्वतो बुधैः ॥ १६ ॥

सरस्वतीलयं यत्र योगभावात् प्रगच्छति ।  
महावाक्यादिसंयुक्ता स सारस्वत उच्यते ॥ १७ ॥

सारस्वतलयेनैव चित्तं पञ्चविधं प्रभो ।  
चिन्तामणौ लयं कृत्वा तिष्ठ त्वं योगिसम्मतः ॥ १८ ॥

एतत् सर्वं समाख्यातं योगदं ते समासतः ।  
गोपयैनं महायोगं ततो योगी भविष्यसि ॥ १९ ॥

मा योगं कथयस्व त्वमिमं कस्मै प्रजापते ।  
पात्रहीनप्रभावेण भ्रंशदस्ते भविष्यति ॥ २० ॥

वासनाहीनभावेन गणेशज्ञानलालसान् ।  
तान् बोधय विशेषेण तदाऽयं शुभदो भवेत् ॥ २१ ॥

अत्र ते कारणं दक्ष कथयामि समासतः ।  
तस्य श्रवणमात्रेण संशयस्तु लयं व्रजेत् ॥ २२ ॥

योगाकारो गणेशानो यदा खेलपरोऽभवत् ।  
तदा तं वचनं माये सिद्धिबुद्धी समूचतुः ॥ २३ ॥

सिद्धिबुद्धी ऊचतुः ।  
यदि खेलं करोषि त्वमावाभ्यां गणनायक ।  
आवां त्वां छादयिष्यावो नानाभावप्रदर्शनात् ॥ २४ ॥

वेदादिभिस्तत्र वाणीमयी गाथा गजानन ।  
स्वरूपं ते यथातथ्यं कथयिष्यति मानवान् ॥ २५ ॥

तेन त्वां ब्रह्मणां नाथं ज्ञास्यन्ते मानवादयः ।  
त्वदुपासनमात्रेण भवेयुर्ब्रह्मभूतकाः ॥ २६ ॥

न त्वां छादयितुं शक्ते वाणीस्थं गणनायक ।  
अतस्तदर्थमानन्दात् कुरु किञ्चिद्गजानन ॥ २७ ॥

एवं तयोर्वचः श्रुत्वा ते जगाद गजाननः ।  
मा खेदं कुरुतं देव्यौ वाणीं सम्मोहयाम्यहम् ॥ २८ ॥

मोहिता सा मया वाणी वर्णनं भ्रान्तिदं च मे ।  
करिष्यति प्रगूढार्थयुतं सत्यार्थभाषितम् ॥ २९ ॥

गूढार्थं नैव देवेशा योगीशास्तत्त्वदर्शिनः ।  
ज्ञास्यन्ति तेन मां सर्वे न भजिष्यन्ति भावतः ॥ ३० ॥

सिद्धिबुद्धियुतं ब्रह्म वाणी प्रकटयिष्यति ।  
न गणेशमयीं गाथां कथयिष्यति योगदाम् ॥ ३१ ॥

सिद्धिबुद्धिमयं सर्वं जगद्ब्रह्म प्रसेव्य यः ।  
यदा शुद्धो नरो भावी तदा मां ज्ञास्यति प्रिये ॥ ३२ ॥

परं सिद्धियुतं ब्रह्म कथितं सिद्धिदायकम् ।  
स एव गणनाथोऽयं पतिः सिद्धेः प्रमाणतः ॥ ३३ ॥

परं बुद्धियुतं ब्रह्म परं बुद्धेः प्रकथ्यते ।  
गणेश एव सम्प्रोक्तः पतिर्बुद्धेः प्रमाणतः ॥ ३४ ॥

एवं त्रैविध्यगं वाणी वदिष्यति सदा तु माम् ।  
सिद्धिदं बुद्धिगं ब्रह्म शास्त्रेष्वेतत् त्रयं मतम् ॥ ३५ ॥

एवमुक्त्वा गणेशानः पुनस्तूष्णीं बभूव तम् ।  
उवाच प्रणनामादौ भक्तिः परमदुःखिता ॥ ३६ ॥

भक्तिरुवाच ।  
वरो दत्तस्त्वया नाथ सिद्ध्यै बुद्ध्यै गजानन ।  
तेन भक्तिविहीनाश्च भविष्यन्ति सदा नराः ॥ ३७ ॥

[[९५]]

अतोऽहं दुःखसंयुक्ता चरिष्यामि निरन्तरम् ।  
मां पालय गणाध्यक्ष भक्तियुक्तान् जनान् कुरु ॥ ३८ ॥

एवमुक्तो गणाध्यक्षस्तामुवाच सुदुःखिताम् ।  
भक्तिं भक्तिप्रियः पूर्णः स्मयमानः प्रजापते ॥ ३९ ॥

श्रीगणेश उवाच ।  

मा शोकं कुरु कल्याणि नरा मद्भक्तिकारकाः ।  
देवनागासुराद्याश्च भविष्यन्ति न संशयः ॥ ४० ॥

नानादेवपरा ये तु भक्त्या जन्मनि जन्मनि ।  
सन्तुष्टा अमरास्तेभ्यो दास्यन्त्यग्निरुचिं मुदा ॥ ४१ ॥

ततस्तेऽग्निं समाराध्य भक्तियुक्ता निरन्तरम् ।  
तुष्टं तं वै करिष्यन्ति नानायज्ञपरायणाः ॥ ४२ ॥

ततस्तस्य कृपायोगात् देवीभक्तियुता नराः ।  
भविष्यन्ति च ते सर्वे तां भजिष्यन्ति संयताः ॥ ४३ ॥

एवं बहौ गते काले सन्तुष्टा सा प्रदास्यति ।  
तेभ्यः सौरीं महाभक्तिं भजिष्यन्ति तया रविम् ॥ ४४ ॥

ततो बहौ गते काले सूर्यस्तोषसमन्वितः ।  
उग्रां दास्यति भक्तिं तु वैष्णवीं तेभ्य आदरात् ॥ ४५ ॥

तया युक्ता भजिष्यन्ति विष्णुं भावसमन्विताः ।  
नरास्ततः स सन्तुष्टो बहुकाले भविष्यति ॥ ४६ ॥

तुष्टो विष्णुः स्वयं तेभ्यो दाता स्याद्भक्तिमुत्तमाम् ।  
शैवीं तया ततस्ते तं भजिष्यन्ति सदाशिवम् ॥ ४७ ॥

ततो बहौ गते काले तुष्टः शम्भुः प्रदास्यति ।  
भक्तिं गाणेश्वरीं तेभ्यो भजिष्यन्ति तया च माम् ॥ ४८ ॥

नराः शान्तिं समालभ्य मत्तो योगपरायणाः ।  
ब्रह्मीभूता भविष्यन्ति भजिष्यन्ति तथाऽपि ते ॥ ४९ ॥

एवं क्रमेण मद्भक्ता भविष्यन्ति नरादयः ।  
त्वद्युक्ता मां भजिष्यन्ति तेषां वश्यो भवाम्यहम् ॥ ५० ॥

न भक्ते ते समं मे वै प्रियं किञ्चिद्भविष्यति ।  
यत्र भक्तिर्गता तत्र यथा स्थास्यामि किङ्करः ॥ ५१ ॥

स्वानन्दं लक्षलाभौ च सिद्धिं बुद्धिं मदीयकम् ।  
सर्वं तेभ्यः प्रदास्यामि भक्तेभ्यो नात्र संशयः ॥ ५२ ॥

अयं मदीयदेहश्च भक्त्यधीनो भविष्यति ।  
भक्ताग्रे भक्तरूपेण सदा स्थास्यामि दासवत् ॥ ५३ ॥

कर्मभ्यश्चाधिकं भक्ते तपः परमदुश्चरम् ।  
तपोभ्यश्चाधिकं ज्ञानं निःसङ्गपददायकम् ॥ ५४ ॥

ज्ञानाद्योगः समाख्यातोऽधिकः शान्तिप्रदायकः ।  
तस्माच्च त्वं महाभक्ते भविष्यस्यधिका प्रिया ॥ ५५ ॥

भक्तेः परं न किञ्चिन् मे ह्यधिकं शास्त्रसम्मतम् ।  
भविष्यति महाभागे मा चिन्तां कुरु सर्वथा ॥ ५६ ॥

अन्यद्वाणी मदीयं यद् गूढं रूपं वदिष्यति ।  
तदर्थं ते प्रियं भक्ते करोमि शृणु मे वचः ॥ ५७ ॥

मदीयभुजसंस्थोऽयं मुद्गलः सर्वदर्पहा ।  
स एव ब्राह्मणो भूत्वा चरिष्यति निरन्तरम् ॥ ५८ ॥

कृतं तेन मदीयं वै पुराणं वेदबृंहितम् ।  
गूढार्थद्योतनं भावि सर्वेभ्यो भक्तिदायकम् ॥ ५९ ॥

स्वरूपं तत्र मे भक्ते प्रकटं पश्यतां नृणाम् ।  
शृण्वतां तत्तदा पूर्णं भविष्यति न संशयः ॥ ६० ॥

तथापि दुर्लभा भक्तिर्मदीया त्वं भविष्यसि ।  
अतोऽल्पज्ञा न मां देवि भजिष्यन्ति कदाचन ॥ ६१ ॥

[[५३]]

विघ्नं मौद्गलशास्त्रेऽहं करिष्यामि भ्रमप्रदम् ।  
अश्रद्धं तेन नष्टं तद्भविष्यति कदा कदा ॥ ६२ ॥

तव भावस्य रक्षार्थं मौद्गलं निर्मितं मया ।  
अतः परं महाभक्ते वद किं ते करोम्यहम् ॥ ६३ ॥

एवं तस्य वचः श्रुत्वा हर्षिता सा ननाम तम् ।  
गणेशं भावगम्भीरा न किञ्चित् पुनरब्रवीत् ॥ ६४ ॥

एतत्ते कथितं दक्ष गुह्यं विघ्नेश्वरस्य यत् ।  
अतो गुप्तं प्रकर्षेण शास्त्रं कुरु मदीयकम् ॥ ६५ ॥

त्वं दक्षः सर्वभावेषु दक्षाद्दक्षो न विद्यते ।  
अतस्तुभ्यं मया सर्वं कथितं शास्त्रमुत्तमम् ॥ ६६ ॥

हृदिस्थेन गणेशेन प्रेरितोऽहं प्रजापते ।  
तदाज्ञया हृदिस्थं मे कथितं शास्त्रमुत्तमम् ॥ ६७ ॥

अनेन विधिना दक्ष भज त्वं गणनायकम् ।  
तेनेप्सितं समासाद्य गाणपत्यो भविष्यसि ॥ ६८ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेनवमे खण्डे योगचरिते मुद्गलदक्षसंवादे योगामृतार्थशास्त्रेचित्तभूमिनिरोधेन गणेशरहस्ययोगो नाम पञ्चदशोऽध्यायः ॥॥ इति योगगीतासूपनिषत्सु सुगमासु एकादशोऽध्यायः ॥
