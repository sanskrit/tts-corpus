+++
title = "१८ गणेशस्वरूपक्रमवर्णनम्"

+++
॥ श्रीगणेशाय नमः ॥

शौनक उवाच ।  

धन्योऽसि सूत सर्वेभ्यो भवान् ज्ञानाधिको मतः ।  
समस्त्रिभुवने नैव संशयानां विनाशकः ॥ १ ॥

सर्वसंशयहीनोऽहं धन्यश्चाद्य त्वया कृतः ।  
अधुना कृतकृत्यश्च जातो मुनिसमन्वितः ॥ २ ॥

न मुद्गलसमं किञ्चिन् मया ज्ञातं परात्परम् ।  
तेनोक्तं मौद्गलं सूत मुद्गलेन सदृक् परम् ॥ ३ ॥

वेदशास्त्रपुराणानां नानामतनिकृन्तनम् ।  
मौद्गलं मुद्गलाकारं सर्वसारप्रकाशकम् ॥ ४ ॥

त्र्यैलोक्ये मुद्गलो योगी मान्यः सर्वैः प्रकीर्तितः ।  
सर्वाभिमानहीनत्वाद्यथार्थकरणात् किल ॥ ५ ॥

मुद्गलेन कृतं यद्वै पुराणं ?मुद्गलाकृति ।  
तस्यापमानभावेन नारकी जायते नरः ॥ ६ ॥

यामा मुद्गरहस्तास्तं मारयिष्यन्ति निश्चितम् ।  
न वक्ता कुत्र योगीन्द्रो मुद्गलेन सदृक् भवेत् ॥ ७ ॥

न भूतो नाधुना कुत्र वर्तते सूत निश्चितम् ।  
निरंहकारसंयुक्तं भाषणं मुद्गलस्य च ॥ ८ ॥

पुराणानि च सर्वाणि स्वस्वब्रह्मपराणि वै ।  
अभिमानेन सङ्गोप्य स्वदोषं प्रवदन्ति हि ॥ ९ ॥

यथार्थभाषणं सर्वं पुराणानां न संशयः ।  
मुनीनां देवतादीनां स्थितस्तत्राप्यहं किल ॥ १० ॥

तेन भिन्नमतादीनां प्रकाशस्तेषु जायते ।  
मौद्गलं सर्वमान्यं वै निरहङ्कारभावतः ॥ ११ ॥

अभिमानो महाघोरो ह्यजेयो देवयोगिभिः ।  
मुद्गलेन समाचूर्ण्य कृतो जीवविवर्जितः ॥ १२ ॥

अतोऽयं मुद्गलः प्रोक्त एक एव महर्षिभिः ।  
तत्र चित्रं न वै सूत सर्वमान्यं वदेत् परम् ॥ १३ ॥

अहो गणेशहस्तस्थो मुद्गलः पतितो भुवि ।  
नराकारस्वरूपेणाङ्गिरसेन प्रपालितः ॥ १४ ॥

स एव मुद्गलो योगी योगरूपप्रकाशकः ।  
तत्र किं चित्रकं मन्येऽभिमानैर्वर्जितात्मकम् ॥ १५ ॥

मुद्गलस्य च दक्षस्य संवादेन युतं परम् ।  
पुराणं चाङ्गिरःप्रोक्तं श्रुतं शान्तिप्रदं मया ॥ १६ ॥

अधुना वद सूत त्वं पुराणस्य प्रविस्तरात् ।  
माहात्म्यं श्रवणं चास्य कीदृशं क्रियते जनैः ॥ १७ ॥

[[५९]]

विधिना केन कर्तव्यं श्रवणं कैः पुरा कृतम् ।  
के के सिद्धियुता जाताः श्रवणादस्य मानद ॥ १८ ॥

पारायणं पुराणस्य कर्तव्यं कीदृशैः परम् ।  
श्रवणं भिन्नखण्डस्य कैः कृतं तद्वदस्व मे ॥ १९ ॥

गणेशस्य पुराणानि चत्वारि कथितानि तु ।  
तेषां श्रवणमात्रेण फलं किं नु लभेत् समम् ॥ २० ॥

अथवा भिन्नभावाख्यं फलं भवति तद्वद ।  
येन संशयहीना वै भजिष्यामो गजाननम् ॥ २१ ॥

सूत उवाच ।  

एकविंशतिभेदैः स गणेशो ब्रह्मनायकः ।  
क्रीडति प्रणवाकारो ब्रह्माण्डस्थे पुराणके ॥ २२ ॥

ब्राह्मे द्वादशभेदैः स क्रीडते बुद्धिचालकः ।  
निर्गुणः सगुणाधारः प्रणवस्य प्रचालकः ॥ २३ ॥

गाणेशे मूर्तिमान् मुख्यः क्रीडति द्वन्द्वभावतः ।  
बुद्धिस्थः प्रणवस्थः स तयोर्योगात्मका कृतिः ॥ २४ ॥

प्रणवात्मकभावस्योपासनाकाण्ड उच्यते ।  
हृदि खेलकरस्यैव क्रीडाकाण्डः प्रकीर्तितः ॥ २५ ॥

मौद्गलेऽष्टविधः सोऽपि वर्णितो योगधारकः ।  
संयोगायोगयोर्योगाकारः पूर्णः सुशान्तिगः ॥ २६ ॥

तेषां फलं प्रवक्ष्यामि गणेशज्ञानकारकम् ।  
तच्छ्रुत्वा मुनयः सर्वे संशयेन विवर्जिताः ॥ २७ ॥

त्रिगुणमयकायाश्च देवाः पञ्च प्रकीर्तिताः ।  
ब्रह्मा विष्णुः शिवः सूर्यः शक्तिः सर्वत्र पठ्यते ॥ २८ ॥

अपूज्यो विधिरेके तु वदन्ते शास्त्रसम्मतौ ।  
मध्यस्था ये नरा विप्र ब्रह्मणो लोकगामिनः ॥ २९ ॥

चतुर्णां भजने सक्ताः शिवादीनां नरादयः ।  
ये ते तेषां तु लोकेषु भक्त्या गच्छन्ति संयुताः ॥ ३० ॥

सगुणोपासका येऽत्र शिवादीनां गुणात्मनाम् ।  
ते तेषां लोकमासाद्य भुञ्जते भोगकान् परान् ॥ ३१ ॥

पुनः पतन्ति भूमौ ते जन्म भाग्यसमन्विताः ।  
भवन्ति कृपया तेषां प्रणवे रुचिसंयुताः ॥ ३२ ॥

ततस्ते प्रणवाकारं भजन्ते गणराजकम् ।  
ब्रह्मप्राप्त्यर्थमानन्दाद्यत्नवन्तो न संशयः ॥ ३३ ॥

ततस्तत्कृपया युक्ता भवन्ति ज्ञानसंयुताः ।  
त्यक्त्वा प्रणवसंस्थं ते भजन्ते बुद्धिधारकम् ॥ ३४ ॥

हृदि बुद्धिपतिं पूर्णं भजन्ते यत्नसंयुताः ।  
शमे दमे परा नित्यं नानाभावैर्विवर्जितम् ॥ ३५ ॥

बुद्धिस्थं तं समाराध्य तत्कृपायुक्तचेतसः ।  
भजन्ते गणनाथं वै शुण्डादण्डविराजितम् ॥ ३६ ॥

एकनिष्ठस्वभावेन तत्परा नित्यमादरात् ।  
योगप्राप्त्यर्थमानन्दाच्छमदमपरायणाः ॥ ३७ ॥

गणेशोपासनायुक्ता मन्त्रध्यानपरायणाः ।  
गाणपत्याभिमानस्य धारकाः सम्भवन्ति ते ॥ ३८ ॥

न गणेशात् परं भावं मानयन्ति कदाचन ।  
वेदशास्त्रपुराणेषु विचार्य मनुजोत्तमाः ॥ ३९ ॥

ततस्तस्य कृपायोगान् मौद्गलस्थं भजन्ति ते ।  
योगशान्तिपरा भूत्वा योगीशाः सम्भवन्ति वै ॥ ४० ॥

एवं क्रमेण विप्रेन्द्र भवन्ति गणपप्रियाः ।  
विभिन्नफलसंयुक्ताः पुराणोपासका मताः ॥ ४१ ॥

प्रणवोपासका ये वै परं ते देहधारिणम् ।  
सर्वसामान्यभावेन मानयन्ति गजाननम् ॥ ४२ ॥

सत्यं प्रणवरूपं यत्तत्र देहधरः कथम् ।  
तिष्ठेत्तु गणनाथोऽवयवादिभिरयं युतः ॥ ४३ ॥

सर्वमोङ्कार एवेदं न भिन्नं तत्र वर्तते ।  
अनेन विधिना तेषां भजनं तस्य जायते ॥ ४४ ॥

ततः परं बुद्धिसंस्थं ये भजन्ति महामुने ।  
गणेशानं सर्वसमं भावयन्ति न संशयः ॥ ४५ ॥

बुद्धेः परं बुद्धिसंस्थं बुद्धेः प्राकाश्यदायकम् ।  
ब्रह्म तत्र कुतो भाति प्रणवो ह्यर्थसंयुतः ॥ ४६ ॥

मनोवाणीविहीनं यद्ब्रह्म ब्रह्मणिगं परम् ।  
गणेश्वरोऽन्ये तु तत्र तिष्ठन्ति भ्रान्तिजाः कुतः ॥ ४७ ॥

एवं भजन्ति विघ्नेशं परं प्रणववर्जितम् ।  
ब्राह्मे पुराणे संस्थं ते जानीहि मुनिसत्तम ॥ ४८ ॥

ततः परं गणेशानं गाणेशस्थं भजन्ति ये ।  
गणेशार्थरहस्यं ते ज्ञात्वा विश्वाससंयुताः ॥ ४९ ॥

प्रणवः प्रणवाकारो गणेशः सगुणः स्मृतः ।  
ओङ्कारवर्जितोऽयं तु बुद्धिस्थो निर्गुणः स्मृतः ॥ ५० ॥

प्रणवो बुद्धिसंस्थस्तु तत्परो ब्रह्मदो भवेत् ।  
तयोः प्रीत्यर्थमानन्दाद्देहधारी बभूव ह ॥ ५१ ॥

गकारः प्रणवाकारो णकारो बुद्धिचालकः ।  
तयोः स्वामी गणेशोऽयं गजवक्त्रादिचिह्नितः ॥ ५२ ॥

गाणपत्यस्वभावेन भजन्ते तं निरन्तरम् ।  
एकनिष्ठतया भक्त्या भवन्ते विप्रयोगिनः ॥ ५३ ॥

ततस्ते मौद्गले पूर्णं सेवन्ते भक्तिसंयुताः ।  
त्रयाणां द्योतकं पूर्णं तेषां योगे गजाननम् ॥ ५४ ॥

योगरूपो गणेशोऽयं त्रिरूपधारकोऽभवत् ।  
कार्यार्थं खेलसंयुक्तो मायाभ्यां नात्र संशयः ॥ ५५ ॥

प्रणवो जगदाकारश्चिदाकारो हि धीस्थितः ।  
तयोरात्मा ततश्चायं गजवक्त्रादिचिह्नितः ॥ ५६ ॥

एवं ज्ञात्वा गणेशानं भजन्ते त्रिषु संस्थितम् ।  
मौद्गलस्था सदा विप्र योगज्ञा योगरूपिणम् ॥ ५७ ॥

तत्र ते भजनं मुख्यं पञ्चधा कथयाम्यहम् ।  
येन भक्त्येन्द्र भूपस्त्वं भविष्यसि महामते ॥ ५८ ॥

मूर्तिसंस्थं गणेशानं भजेत् पूजादिमार्गतः ।  
मन्त्रस्तवनकाद्यैश्च देहधारिसुखप्रदैः ॥ ५९ ॥

प्रणवं जगदाकारं तत्र जीवमयं प्रभुम् ।  
भजेत् सर्वत्र संस्थं तं सर्वेषां हितमाचरन् ॥ ६० ॥

कस्यचित्त्वशुभं विप्र न कुर्यात् स नरोत्तमः ।  
अनेन विधिना सोऽपि तोषयेद् गणनायकम् ॥ ६१ ॥

द्वन्द्वभावं समालोक्य साक्षिवद्भाववर्जितः ।  
बुद्धिस्थं तोषयेत् देवं विघ्नेशं भक्तिवत्सलम् ॥ ६२ ॥

धर्माधर्मादिकं सर्वं भ्रमं त्यक्त्वा महामतिः ।  
बुद्धिभावं परित्यज्य निःसङ्गः स भवेत् सदा ॥ ६३ ॥

नाहं कर्ता कारयिता न देहस्थो न निश्चितम् ।  
न बुद्धिस्थोऽहमानन्दाद्ब्रह्माऽहं निर्मलः सदा ॥ ६४ ॥

निर्लिप्तलिप्तहीना या भक्तिः सा परिकीर्तिता ।  
तया गणेश्वरः प्रीतो भवेदात्मा सदाऽमलः ॥ ६५ ॥

न गणेशादहं भिन्नो देहधर्मः प्रवर्तते ।  
गणेशभक्तिसंयुक्तो मौद्गलस्थो भजेत् परम् ॥ ६६ ॥

स्वयं गणेश्वरो भूत्वा त्रिविधस्थं गजाननम् ।  
त्रिभिर्मार्गैर्भजेन्नित्यं शान्त्या भक्तिसमन्वितः ॥ ६७ ॥

त्रयाणां योगभावे यो गणेशस्त्रिविधो मतः ।  
स्वयं त्रिविधकं पश्यन् भजेच्चानन्यचेतसः ॥ ६८ ॥

[[६१]]

त्रिभिर्भावैः समायुक्तो भजेद्योगी महायशाः ।  
गणेशं गणपाकारो मौद्गलज्ञो विचक्षणः ॥ ६९ ॥

एवं गणेश्वरस्यैव भजनं कुरु मानद ।  
तेन योगीन्द्रवन्द्यस्त्वं गाणपत्यो भविष्यसि ॥ ७० ॥

आदौ देहधरान् शम्भुमुख्यान् संसेव्य वै नरः ।  
ततो जीवस्वरूपस्थान् प्रणवाकृतिधारकान् ॥ ७१ ॥

ततो बुद्धिगतान् विप्र ततो भक्तिं लभेत् पराम् ।  
गणेशं देहगं सोऽपि सेवतेऽनन्यभावतः ॥ ७२ ॥

ततो मौद्गलकं ज्ञात्वा योगी योगपरायणः ।  
भजते त्रिविधे संस्थं गणेशं गणपप्रियः ॥ ७३ ॥

एतत्ते कथितं सर्वं भजनं गणपस्य च ।  
स्वरूपं त्रिविधं पूर्णं त्रिमार्गद्योतनं मुने ॥ ७४ ॥

शौनक उवाच ।  

अष्टादश पुराणानि कथितानि विशेषतः ।  
अन्यान्युपपुराणानि व्यासेनामितबुद्धिना ॥ ७५ ॥

यथा वेदास्तथा सूत उपवेदाः प्रकीर्तिताः ।  
नहि वेदसमा विप्रैर्मन्यन्ते वै विशेषतः ॥ ७६ ॥

तथैवोपपुराणानि तेषु गाणेश्वरं परम् ।  
मौद्गलं कथितं विप्रैः कथं तत्राधिकं भवेत् ॥ ७७ ॥

सूत उवाच ।  

यथा देवपतिः प्रोक्त इन्द्रः सर्वत्र विप्रपैः ।  
उपेन्द्रो विष्णुराद्यो वै कथ्यते च विनायकः ॥ ७८ ॥

इन्द्रादधिकभावेन मतौ विष्णुविनायकौ ।  
तथैवोपपुराणानि ब्रह्मसायुज्यदानि तु ॥ ७९ ॥

आदौ श्रुत्वा पुराणानि ततः साधनसंयुतः ।  
साधयित्वा भवेद्विप्र पात्रं चोपपुराणके ॥ ८० ॥

एवं जानीहि सर्वत्र पुराणेषु विशेषतः ।  
वेदोपवेदवच्चात्र नैव ब्रह्मविनिश्चयात् ॥ ८१ ॥

मोहनार्थं जनानां वै भ्रान्तिभावप्रकाशनात् ।  
गणेशस्य स्वरूपं यद्वर्ण्यते गूढकं परम् ॥ ८२ ॥

अतो गणेश्वरस्यैव मता भक्तिः सुदुर्लभा ।  
पूर्णपुण्यबलेनाढ्यैर्लभ्यते योगिभिः परा ॥ ८३ ॥

मौद्गलेन गणेशस्य स्वरूपं ज्ञायते जनैः ।  
परिपूर्णं न सन्देहोऽन्यथा भ्रान्तिर्भविष्यति ॥ ८४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेयोगामतार्थशास्त्रे नवमे खण्डे दक्षमुद्गलसंवादे गणेशस्वरूपक्रमवर्णनं नाम अष्टादशोऽध्यायः ॥
