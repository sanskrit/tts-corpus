+++
title = "४३ भानुविनायकचरितम्"

+++
॥ श्रीगणेशाय नमः ॥

आदिशक्तिरुवाच ।  
कश्यपस्य च भार्याऽऽसीद्विनता रूपशालिनी ।  
तस्यामण्डे समुत्पन्ने द्वेऽतीव तेजसा युते ॥ १ ॥

ताभ्यां ज्येष्ठोऽरुणो जज्ञे गरुडोऽनुज एव च ।  
अरुणः सूर्यमाराध्य वरं प्राप हितावहम् ॥ २ ॥

सारथिः स रवेरासीन्नित्यं तद्भक्तिसंयुतः ।  
सेवयाऽनन्यभावेन सूर्य आत्मानमच्युतम् ॥ ३ ॥

गणेशं नित्यमानन्दात् सूर्यो भेजे विशेषतः ।  
प्रणम्य सोऽपि पप्रच्छारुणस्तं खेदसंयुतः ॥ ४ ॥

अरुण उवाच ।  

स्वामिंस्त्वं सर्वभावानामात्माऽमृतमयः सदा ।  
एक एवाद्वितीयोऽसि भजसे कं गजाननम् ॥ ५ ॥

कोऽसौ गणेश्वरः पूर्णो मिथ्यात्मा कश्यपात्मज ।  
मोहं करोषि देवेश स्वरूपच्छादनाय ते ॥ ६ ॥

योगिनो देवमुख्याश्च त्वां ज्ञात्वा शान्तिमादधुः ।  
त्वत्तः परतरं नास्ति किमर्थं भजसे परम् ॥ ७ ॥

सूर्य उवाच ।  

त्वयाऽनूरो सत्यमुक्तं वेत्सि मां त्वं विशेषतः ।  
न त्वत्समो मदीये तु योगे कोऽपि विशेषतः ॥ ८ ॥

पूर्णभावमविज्ञाय शान्तिं धृत्वा त्वमञ्जसा ।  
संस्थितः किमहं ब्रूयामज्ञानं त्वां महायशः ॥ ९ ॥

गणेशादहमुत्पन्नस्तस्यान्ये शङ्करादयः ।  
ज्येष्ठराजश्च तेनायं तस्य ज्येष्ठो न विद्यते ॥ १० ॥

[[१२१]]

असन्नानाविधा शक्तिस्तत्राहं चात्मवाचकः ।  
तयोः समानभावे त्वाऽऽनन्दो विष्णुः प्रकीर्तितः ॥ ११ ॥

आनन्दाच्च परो व्यक्तः शङ्करस्तुर्यसञ्ज्ञितः ।  
तेषां योगे गणेशानः स्वानन्दाख्यः प्रकीर्तितः ॥ १२ ॥

सर्वसंयोगकर्तृत्वात् मायायुक्तो गणेश्वरः ।  
स्वसंवेद्येन योगेन लभ्यतेऽरुण निश्चितम् ॥ १३ ॥

तस्मात्परो ह्ययोगश्च स्वसंवेद्यविवर्जितः ।  
तयोर्योगे गणेशानो वेदे पश्य विचक्षण ॥ १४ ॥

ब्रह्मणस्पतिवाच्योऽसौ वयं ब्रह्ममयाः किल ।  
अस्माकं गणराजस्तु स्वामी तस्माद्भजामहे ॥ १५ ॥

एवं तस्य वचः श्रुत्वाऽनूरुस्तं प्रणनाम ह ।  
जगाद भक्तिसंयुक्तः सूर्यं तेजस्विनां पतिम् ॥ १६ ॥

अरुण उवाच ।  

गणेशप्राप्तये नाथ वदोपायं सुसौख्यदम् ।  
भवामि गाणपत्यश्च येनाऽहं देवनायकः ॥ १७ ॥

सूर्य उवाच ।  

एकाक्षरविधानेन तं भजस्व तु काश्यप ।  
हृदि चिन्तामणिं दृष्ट्वा योगिवन्द्यो भविष्यसि ॥ १८ ॥

एवमुक्त्वा ददौ तस्मै मन्त्रं गणपतेः प्रभुः ।  
स विधिं तं प्रणम्याऽसौ जगाम वनमुत्तमम् ॥ १९ ॥

तताप तप उग्रं स गणेशध्यानतत्परः ।  
योगमार्गेण विघ्नेशं साधयामास भक्तितः ॥ २० ॥

ततो योगीन्द्रवन्द्यः स बभूवे योगसेवया ।  
चित्तं पञ्चविधं त्यक्त्वा रसयुक्तं जपे रतः ॥ २१ ॥

एवं वर्षशतेष्वेनं गतेषु द्विरदाननः ।  
आययौ वरदानार्थं भक्तिसम्भावितः प्रभुः ॥ २२ ॥

ततः सोऽपि गणेशानं न बुबोध महायशाः ।  
हृदिध्यानेऽस्य संलीनस्तत्र चित्रं बभूव ह ॥ २३ ॥

सञ्ज्ञायुक्तं गणेशानं रथस्थं स ददर्श ह ।  
पुनः सिद्ध्या च बुद्ध्या च युक्तं दृष्ट्वा सुविस्मितः ॥ २४ ॥

हृदि ध्यानं परित्यज्य नेत्रे उन्मील्य चारुणः ।  
अपश्यत्तं बहिः सोऽपि गणेशं वरदायकम् ॥ २५ ॥

ततोऽतिहर्षसंयुक्तः समुत्थाय ननाम तम् ।  
पुपूज विधिसंयुक्तस्तुष्टावानम्य हर्षतः ॥ २६ ॥

यावत् स्तोतुं समारेभे तावत्तं रथसंस्थितम् ।  
रविं सञ्ज्ञायुतं दृष्ट्वा विस्मयं परमं ययौ ॥ २७ ॥

गणेशकृपया तेन ज्ञातं सर्वं सुबुद्धिना ।  
गणेशोऽयं रविः प्रोक्तो विकटत्वान्न संशयः ॥ २८ ॥

नानाभेदमयी माया तत्रात्मा भेदवर्जितः ।  
अतो विकटसञ्ज्ञोऽयमात्माकारो गजाननः ॥ २९ ॥

विकटरूपिणं सूर्यं भजिष्यामि निरन्तरम् ।  
कलांशं गणेराजस्य तेन तुष्टोऽयमञ्जसा ॥ ३० ॥

एतदर्धं गणेशेन रूपं सूर्यात्मकं परम् ।  
स्वकीयाभेदभावाख्यं दर्शितं मेऽत्र साम्प्रतम् ॥ ३१ ॥

ततोऽतिभक्तिसंयुक्तः साश्रुनेत्रो बभूव ह ।  
नियम्यात्मानमानन्दयुक्तस्तोत्रं प्रचक्रमे ॥ ३२ ॥

अरुण उवाच ।  

नमस्ते गणनाथाय तेजसां पतये नमः ।  
अनामयाय देवेश आत्मने ते नमो नमः ॥ ३३ ॥

ब्रह्मणां पतये तुभ्यं जीवानां पतये नमः ।  
आखुवाहनगायैव सप्ताश्वाय नमो नमः ॥ ३४ ॥

स्वानन्दवासिने तुभ्यं सौरलोकनिवासिने ।  
चतुर्भुजधरायैव सहस्रकिरणाय च ॥ ३५ ॥

[[१२२]]

सिद्धिबुद्धिपते तुभ्यं सञ्ज्ञानाथाय ते नमः ।  
विघ्नहन्त्रे तमोहन्त्रे हेरम्बाय नमो नमः ॥ ३६ ॥

अनन्तविभवायैव नामरूपप्रधारिणे ।  
मायाचालक सर्वेश सर्वपूज्याय ते नमः ॥ ३७ ॥

ग्रहराजाय दीप्तीनां दीप्तिदाय यशस्विने ।  
गणेशाय परेशाय विघ्नेशाय नमो नमः ॥ ३८ ॥

विवस्वते भानवे ते रवये ज्योतिषां पते ।  
लम्बोदरैकदन्ताय महोत्कटाय ते नमः ॥ ३९ ॥

यः सूर्यो विकटः सोऽपि न भेदो दृश्यते कदा ।  
भक्तिं देहि गजास्य त्वं त्वदीयां मे नमो नमः ॥ ४० ॥

किं स्तौमि त्वां गणाधीश योगाकारस्वरूपिणम् ।  
चतुर्धा भज्य स्वात्मानं खेलसि त्वं न संशयः ॥ ४१ ॥

एवं स्वस्य स्तुतिं श्रुत्वा विकटो रूपमादधे ।  
वामाङ्गे सञ्ज्ञया युक्तं गजवक्त्रादिचिह्नितम् ॥ ४२ ॥

तं दृष्ट्वा प्रणनामाथानूरुर्हर्षसमन्वितः ।  
तं जगाद गणाधीशो वरं वृणु हृदीप्सितम् ॥ ४३ ॥

त्वया कृतमिदं स्तोत्रं सर्वसिद्धिप्रदायकम् ।  
भविष्यति न सन्देहश्चिन्तितं स लभेत् परम् ॥ ४४ ॥

शृणुयाद्वा जपेद्वाऽपि तस्य किञ्चिन्न दुर्लभम् ।  
भविष्यति महापक्षिन् मम सन्तोषकारकम् ॥ ४५ ॥

गणेशवचनं श्रुत्वाऽनूरुस्तं प्रणिपत्य च ।  
जगाद साश्रुनेत्रः सन् सरोमाञ्चो गजाननम् ॥ ४६ ॥

अनूरुरुवाच ।  
भक्तिं देहि गणाधीश तव पादाम्बुजाश्रिताम् ।  
गाणपत्यप्रियत्वं मे सदा सङ्गं महात्मनाम् ॥ ४७ ॥

तथेति तमथोक्त्वाऽसौ विकटोऽन्तर्दधे स्वयम् ।  
अनूरुः खेदसंयुक्तोऽभवत्तत्रैव संस्थितः ॥ ४८ ॥

ततः संस्थापयामास मूर्तिं गणपतेर्द्विजैः ।  
भानुविनायक इति नाम चक्रे सुहर्षितः ॥ ४९ ॥

पूजयित्वा गणेशानं सूर्यं समागतोऽभवत् ।  
अरुणस्तं प्रणम्यैव वृत्तान्तं कथयत् परम् ॥ ५० ॥

तेनैवं स्थापितं तत्रारुणो गणपतिं परम् ।  
अभजद्रथसंस्थश्च योगशान्तिपरोऽभवत् ॥ ५१ ॥

एवं विकटमाहात्म्यं भानुविघ्नेशगं परम् ।  
तदीयांशावतारस्थं कथितं सर्वसिद्धिदम् ॥ ५२ ॥

शृणुयाद्यः पठेद्वापि श्रावयेद्वा नरः किल ।  
स ईप्सितफलं प्राप्यान्ते स्वानन्दमवाप्नुयात् ॥ ५३ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेषष्ठे खण्डे विकटचरिते भानुविनायकचरितं नाम त्रिचत्वारिंशत्तमोऽध्यायः ॥

[[१२३]]

