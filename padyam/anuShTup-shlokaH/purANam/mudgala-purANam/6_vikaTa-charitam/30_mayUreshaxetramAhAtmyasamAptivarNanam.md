+++
title = "३० मयूरेशक्षेत्रमाहात्म्यसमाप्तिवर्णनम्"

+++
॥ श्रीगणेशाय नमः ॥

आदिशक्तिरुवाच ।  
ततो भ्रान्ता महेशाना ददृशुर्न मयूरकम् ।  
स्वानन्दरूपगं ब्रह्म सस्मरुर्गणनायकम् ॥ १ ॥

भ्रूशुण्डिनं हृदि ध्यात्वा पुपूजुर्गणपप्रियम् ।  
ततो गणेश्वरं पूज्य प्रार्थयामासुरादरात् ॥ २ ॥

देवेशा ऊचुः ।  
मयूरं दर्शयस्वाद्य न जानीमो वयं परम् ।  
अज्ञानावरणैर्युक्तान् रक्ष नस्ते पदार्थिनः ॥ ३ ॥

अकस्माद् वेदमुख्याश्च बभुः साङ्गाः समागताः ।  
गणेशश्वाससम्भूता देवेशान् ज्ञानदायिनः ॥ ४ ॥

तान् दृष्ट्वा तेजसा पुञ्जयुक्तांस्ते देवसत्तमाः ।  
प्रणम्य वेदान् पप्रच्छुः के यूयं वदत प्रियाः ॥ ५ ॥

अज्ञानावरणैर्युक्ता गणेशस्मरणे रताः ।  
वयं तत्र भवन्तोऽपि प्रेषिता गणपेन किम् ॥ ६ ॥

वेदा ऊचुः ।  
वेदा वयं महेशानाः साङ्गा अत्र समागताः ।  
किमर्थं दुःखसंयुक्ता भवन्तो वदत प्रियाः ॥ ७ ॥

ततः सर्वं जगुर्देवा वृत्तान्तं पूर्वसम्भवम् ।  
तच्छ्रुत्वा वेदमुख्यास्तान् मयूरं तददर्शयन् ॥ ८ ॥

ततो ब्रह्ममयं क्षेत्रं दृष्ट्वा ज्योतिर्मयं परम् ।  
प्रणेमुस्ते ततः सर्वे प्रवेशं चक्रुरादरात् ॥ ९ ॥

विधियुक्तं प्रचक्रुस्ते देवेशा वेदसंयुताः ।  
ततो वेदाज्ञया हृष्टाः स्थापयन्ति स्म मूर्तिकाम् ॥ १० ॥

सम्पूज्य ध्याननिष्ठास्ते जेपुर्मन्त्रं विधानतः ।  
निराहारेण विघ्नेशं तोषयन्ति स्म देवपाः ॥ ११ ॥

यस्मिन् काले च देवेशैः स्थापिता मूर्तिरुत्तमा ।  
भाद्रशुक्लचतुर्थी सा तदा माध्याह्नगाऽभवत् ॥ १२ ॥

सोमवासरसंयोगः स्वातीनक्षत्रकं महत् ।  
दैवयोगेन कालश्च सम्प्राप्तः शक्तयः परः ॥ १३ ॥

शक्तय ऊचुः ।  
सृष्टिहीनं तदा देवि कथं मासादिकं बभौ ।  
एतत् कुतूहलं ब्रूहि संशयच्छेदनाय नः ॥ १४ ॥

आदिशक्तिरुवाच ।  
दृश्यभावात्मकः कालो नश्यति स्म युगे युगे ।  
सदैव ब्रह्मणि सर्वं ब्रह्माकारं प्रवर्तते ॥ १५ ॥

कालमानेन विघ्नेशो योगनिद्रापरोऽभवत् ।  
तथा निद्राविहीनः स चकार सृष्टिमुत्तमाम् ॥ १६ ॥

ब्रह्मणि ब्रह्मरूपः स कालस्तत्र समास्थितः ।  
अज्ञानेन जनानां चेत्तस्य संसेवनं भवेत् ॥ १७ ॥

तेन सिद्धियुताः सर्वे भवन्ति स्म न संशयः ।  
ज्ञानतोऽज्ञानतो वाऽपि यथा वह्निकणो दहेत् ॥ १८ ॥

माघे शुक्लचतुर्थ्यां स गणेशो वरदोऽभवत् ।  
अङ्गारकयुतायां तु मूर्तिमध्याद्विनिर्ययौ ॥ १९ ॥

दृष्ट्वा चतुर्भुजं ढुण्ढिं मयूरोपरि संस्थितम् ।  
सिद्धिबुद्धिसमायुक्तं भालचन्द्रं महोदरम् ॥ २० ॥

त्रिनेत्रं शेषनाभिं च चिन्तामणिधरं परम् ।  
शूर्पकर्णं गजास्यं च एकदन्तविराजितम् ॥ २१ ॥

पाशाङ्कुशरदैर्युक्तमभयं दधतं प्रभुम् ।  
भूषणैर्भूषितं वस्त्रै राजितं ददृशुः परम् ॥ २२ ॥

तत उत्थाय देवेशा मया युक्ताः प्रणम्य तम् ।  
पुपूजुस्तुष्टुवुश्चैव प्रहृष्टमनसोऽभवन् ॥ २३ ॥

ब्रह्माद्या ऊचुः ।  
अनादिरूपं मयूरोपरिस्थं निजस्य नाथं सकलावभासम् ।  
मनोवचोहीनमनोवचःस्थं नमामहे तं गणनाथमीड्यम् ॥ २४ ॥

अजं पुराणं सकलादिपूज्यं परेशमानन्दप्रदं हृदिस्थम् ।  
चतुःप्रचालं परमार्थभूतं नमामहे तं गणनाथमीड्यम् ॥ २५ ॥

[[८९]]

जगत् स्वकोत्थानबलेन सृष्ट्वा स्वबोधगं यं जगतीशसंस्थम् ।  
विदेहभावेन सदात्मसंस्थं नमामहे तं गणनाथमीड्यम् ॥ २६ ॥

तयोर्विहीनं स्वसुखे प्रलीनं निजात्मगं योगधरं स्वधीस्थम् ।  
अयोगरूपेण निवृत्तिसंस्थं नमामहे तं गणनाथमीड्यम् ॥ २७ ॥

प्रभुं स्वभक्तस्य सुशान्तिकारं सुशान्तिगं यं गजवक्त्रधारम् ।  
चतुर्भुजं ह्येकरदं त्रिनेत्रं नमामहे तं गणनाथमीड्यम् ॥ २८ ॥

महोदरं पाशधरं सुसिद्धिप्रदं विभुं बीजममोघवीर्यम् ।  
परात्परं शूर्पश्रुतिं गणेशं नमामहे तं गणनाथमीड्यम् ॥ २९ ॥

नमस्ते सृष्टिकर्त्रे ते ब्रह्मणे पालकाय च ।  
विष्णवे शम्भवे तुभ्यं संहर्त्रे वै नमो नमः ॥ ३० ॥

अनाथानां प्रणाथाय शक्तये मोहधारिणे ।  
कर्मणे भानवे चैव हेरम्बाय नमो नमः ॥ ३१ ॥

मयूरेशाय देवाय मयूरध्वजधारिणे ।  
विघ्नेशाय महाविघ्नचालकाय नमो नमः ॥ ३२ ॥

किं स्तुमस्त्वां गणेशान ब्रह्मणां ब्रह्मरूपिणम् ।  
यत्र देवादयः शान्तिं गच्छन्ति स्म निरन्तरम् ॥ ३३ ॥

अतो नमामहे नाथ तेन तुष्टो भवस्व च ।  
भक्तान् रक्ष महाभक्तिप्रिय विघ्नेश आदरात् ॥ ३४ ॥

एवमुक्त्वा प्रणेमुस्ते गणेशं भक्तिसंयुताः ।  
साश्रुनेत्राः सरोमाञ्चास्तानुत्थाप्य जगाद सः ॥ ३५ ॥

श्रीगणेश उवाच ।  

भवत्कृतमिदं स्तोत्रं सर्वदं प्रभविष्यति ।  
पठतां शृण्वतां देवा सर्वं दास्यामि वाञ्छितम् ॥ ३६ ॥

वरं ब्रूत विशेषेण दास्यामि मनसीप्सितम् ।  
तपसा स्थापनेनैव ह्यहं स्तोत्रेण तोषितः ॥ ३७ ॥

देवेशा ऊचुः ।  
यदि विघ्नेश सन्तुष्टो वरं दास्यसि वाञ्छितम् ।  
तदा ते पादपद्मे नो भक्तिरस्तु निरन्तरम् ॥ ३८ ॥

अन्यच्चास्माभिरानन्दात् करणीयं किमप्यहो ।  
कार्यं ब्रूहि गणाधीश करिष्यामो जवान्विताः ॥ ३९ ॥

श्रीगणेश उवाच ।  

चतुर्मुख रजोयुक्तः सृष्टिं कुरु मदाज्ञया ।  
ब्रह्मा नाम्ना भवस्व त्वं मां स्मृत्वाऽहंविवर्जितः ॥ ४० ॥

विष्णुश्चतुर्भुजः सत्वयुक्तोऽसि कुरु पालनम् ।  
नानावतारभृन्नित्यं मां स्मृत्वा सिद्धिमेष्यसि ॥ ४१ ॥

तमोयुक्तः पञ्चमुख तेन त्वं संहरस्व च ।  
मां स्मृत्वा बन्धहीनश्च भविष्यसि हरो भव ॥ ४२ ॥

चतुर्भुजे क्रियायुक्ता त्वं ततो मोहयस्व च ।  
नानाभेदविभागेन मां स्मृत्वा सिद्धिमेष्यसि ॥ ४३ ॥

नाम्ना शक्तिर्भवस्व त्वं सर्वशक्तियुतेऽनघे ।  
सहस्रकरसूर्यस्त्वं भव नाम्ना महामते ॥ ४४ ॥

कर्माधारस्वरूपेण धारयस्व चराचरम् ।  
मां स्मृत्वा बन्धहीनोऽपि भविष्यसि न संशयः ॥ ४५ ॥

एवमुक्त्वा गणाधीशो ददौ तेभ्यो विशेषतः ।  
सङ्कल्पसिद्धिजं देव्यः सामर्थ्यं विविधं तथा ॥ ४६ ॥

शक्तयो नगराण्येवायुधानि वहनादिकम् ।  
निर्मायाऽन्तर्दधे सद्यो मूर्तिसंस्थो बभूव ह ॥ ४७ ॥

देवाः स्वस्वपदे गत्वा चक्रुः सर्वं जगत्ततः ।  
चराचरं यथाभागमाश्रित्य किल रेमिरे ॥ ४८ ॥

तत्र ये मुख्यरूपाश्च प्रजापतिमुखोद्भवाः ।  
अप्रेषयन् महेशास्तान् मयूरेशहिताय च ॥ ४९ ॥

[[९०]]

ते गणेशं समाराध्य मयूरे वरसंयुताः ।  
स्वस्वव्यापारसंयुक्ता बभूवुः स्वपदे रताः ॥ ५० ॥

एवं क्रमेण सर्वे तु चराचरमया मुखाः ।  
मयूरेशं समाराध्य सत्तायुक्ता बभूविरे ॥ ५१ ॥

ततः सर्वांशभावेन मयूरेशं सिषेविरे ।  
क्षेत्रवासपरा देव्यः कथितं सर्वमञ्जसा ॥ ५२ ॥

शङ्करेण तपस्तप्तं पुनस्तत्र मयूरके ।  
गणेशवरदानेन महादेवो बभूव ह ॥ ५३ ॥

इदं मयूरक्षेत्रस्य माहात्म्यं कथितं मया ।  
सङ्क्षेपेण महादेव्यः सर्वसिद्धिप्रदायकम् ॥ ५४ ॥

शृणुयाद्यो नरो भक्त्या श्रावयेद्यः पठेत्तथा ।  
धर्मार्थकाममोक्षांश्च भुक्त्वा ब्रह्ममयो भवेत् ॥ ५५ ॥

नानेन सदृशं किञ्चित् पावनं त्रिषु वर्तते ।  
वेदशास्त्रपुराणेषु सारात् सारतमं मतम् ॥ ५६ ॥

पुत्रपौत्रयुतश्चात्र धनधान्यसमन्वितः ।  
सुहृद्भिः संयुतः सोऽपि मोदते सुखदायकः ॥ ५७ ॥

अन्ते स्वानन्दवासी तु भूत्वा ब्रह्ममयो भवेत् ।  
अस्य श्रवणमात्रेण नरः सर्वमवाप्नुयात् ॥ ५८ ॥

अपुत्रो यो लभेत् पुत्रान् गुणयुक्तांस्तु शक्तयः ।  
मयूरस्यैव श्रवणात् दुर्लभं न भविष्यति ॥ ५९ ॥

व्रतानि सर्वभावेन यः करोति नरोत्तमः ।  
तेभ्यः शताधिकं पुण्यमस्य श्रवणतो लभेत् ॥ ६० ॥

तीर्थानि क्षेत्रमुख्यानि सेवन्ते धर्मसंयुताः ।  
तेभ्यः शताधिकं पुण्यमस्य श्रवणतो लभेत् ॥ ६१ ॥

दानानि सर्वयज्ञांश्च यः करोति विधानतः ।  
तेभ्यः शताधिकं पुण्यमस्य श्रवणतो लभेत् ॥ ६२ ॥

वेदशास्त्रपुराणानि श्रुत्वा यत् प्राप्नुयात् फलम् ।  
तस्माच्छताधिकं पुण्यमस्य श्रवणतो लभेत् ॥ ६३ ॥

बहुनाऽत्र किमुक्तेन नानेन सदृशं परम् ।  
किञ्चित् साधनकं प्रोक्तं सत्यं सत्यं वदाम्यहम् ॥ ६४ ॥

यत्र ब्रह्मपतिः साक्षात् क्षेत्रं स्वानन्दवाचकम् ।  
कमण्डलुर्नदी तस्य साम्यं किं भवतीत्यहो ॥ ६५ ॥

ब्रह्मभूयकरं प्रोक्तं वेदादिषु इदं किल ।  
तेन किं शक्तयः कुत्र समतां लभते परम् ॥ ६६ ॥

नित्यं भक्तियुतो जन्तुर्माहात्म्यं यः पठिष्यति ।  
स गणेशो न सन्देहो दर्शनाद् दुःखहारकः ॥ ६७ ॥

अथवा शुक्लकृष्णायां चतुर्थ्यां नियतः पठेत् ।  
सोऽपि दर्शनमात्रेण पवित्रान् कुरुते नरान् ॥ ६८ ॥

संस्कारहीनभावेन नरो नेदं कदाचन ।  
शृणुयाच्च पठेद्वाऽपि सदा पापैः स वञ्चितः ॥ ६९ ॥

नहि श्रावयितव्यं तद् भक्तिहीनाय विद्विषे ।  
शठाय पापयुक्ताय पाखण्डनिरताय च ॥ ७० ॥

यदि विघ्नेश्वरं सर्वे भावयुक्ता भजन्ति चेत् ।  
तदा जन्मधराः के वै भवन्ते विघ्नसंयुताः ॥ ७१ ॥

अतः पात्रं प्रदृश्य श्रावयितव्यं विशेषतः ।  
भक्तियुक्तः स निन्दां तु न करिष्यति सेवितुम् ॥ ७२ ॥

सर्वसारं मया प्रोक्तं देव्यः सर्वपदं परम् ।  
तत्र गत्वा गणेशानं सेवध्वं भक्तिसंयुताः ॥ ७३ ॥

देहधारणकस्यैव सार्थकं वस्तदा भवेत् ।  
नो चेत् पतिततुल्यश्च देहो वश्च न संशयः ॥ ७४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेषष्ठे खण्डे विकटचरिते मयूरेशक्षेत्रमाहात्म्यसमाप्तिवर्णनं नाम त्रिंशत्तमोऽध्यायः ॥

[[९१]]

