+++
title = "२७ ब्रह्मकमण्डलुस्थतीर्थवर्णनम्"

+++
॥ श्रीगणेशाय नमः ॥

भ्रूशुण्ड्युवाच ।  
गणेशतीर्थमध्ये तु गणेशः संश्रितोऽभवत् ।  
वामे सिद्धेः समाख्यातं तीर्थं स्नानेन सिद्धिदम् ॥ १ ॥

दक्षिणे बुद्धितीर्थं तु स्नानेन बुद्धिदायकम् ।  
लक्षतीर्थं ततः सिद्धेः समीपे ध्यानदायकम् ॥ २ ॥

बुद्धेर्लाभस्थतीर्थं तु समीपे लाभदं परम् ।  
लाभस्य सन्निधाने तु मयूरस्य प्रकीर्तितम् ॥ ३ ॥

स्नानेन विविधो मोहो नश्येत्तत्र विनिश्चितम् ।  
लक्षस्य मौषकं तीर्थं समीपे स्नानमात्रतः ॥ ४ ॥

अहम्भावहरं प्रोक्तं नराणां देवसत्तमाः ।  
ततश्च मौद्गलं तीर्थं ततो गार्त्समदं स्मृतम् ॥ ५ ॥

ततश्च शुकतीर्थं तु दत्तात्रेयस्य तत्परम् ।  
अन्यानि गाणपत्यानां तीर्थानि विविधानि तु ॥ ६ ॥

तत्र मानं प्रवक्ष्यामि समासेन विचक्षणाः ।  
धनुर्दशकमानं तु गाणेशं परिकीर्तितम् ॥ ७ ॥

तदर्धं सिद्धिबुद्ध्योश्चान्येषां धनुः प्रमाणकम् ।  
तेषां शिष्यादिकानां तु यवमात्रं प्रकीर्तितम् ॥ ८ ॥

मयूराखुपुरोभागे तीर्थं ब्रह्मप्रियस्य च ।  
प्रमोदस्य तथा मोदस्य योगप्रियकस्य च ॥ ९ ॥

गणानां तीर्थमुख्यानि तत्रैवं संस्थितान्यपि ।  
एतद्गणेशतीर्थस्थतीर्थानि कथितानि तु ॥ १० ॥

दक्षिणोत्तरगान्येव तीर्थानि द्विधनूंषि च ।  
वक्रतुण्डादिकानां चाष्टानां देवेन्द्रसत्तमाः ॥ ११ ॥

अन्ये नानाऽवताराश्च गणेशस्य महात्मनः ।  
तेषां तत्रैव तीर्थानि गाणपत्यप्रदानि तु ॥ १२ ॥

तत्र क्रमं प्रवक्ष्यामि पूर्वभागे गणेश्वराः ।  
संस्थितास्तीर्थगास्तान् वै शृणुध्वं देवसत्तमाः ॥ १३ ॥

वक्रतुण्डश्चैकदन्तो महोदरो गजाननः ।  
बल्लाळश्चैव हेरम्बो विघ्नेशो भालचन्द्रकः ॥ १४ ॥

ज्ञानेशः शूर्पकर्णश्च चिन्तामणिर्विनायकः ।  
एते द्वादश मुख्याश्च कथितास्तेषु विघ्नपाः ॥ १५ ॥

संस्थांस्तु पश्चिमे भागे कथयामि समासतः ।  
लम्बोदरोऽथ विकटो विघ्नेशो धूम्रवर्णकः ॥ १६ ॥

महागणपतिश्चैव तथा सिद्धिविनायकः ।  
विघ्नहारश्च ढुण्ढीशो लक्ष्य आशाप्रपूरकः ॥ १७ ॥

वरदो देवदेवेशा मदोत्कट इति श्रुतः ।  
एते द्वादश विघ्नेशाः संस्थितास्तीर्थगाः पराः ॥ १८ ॥

अन्ये नानावताराश्चाङ्गुष्ठपर्वसमाश्रिताः ।  
तीर्थं मया समाख्यातं गाणेशं गणपप्रियम् ॥ १९ ॥

एतादृशानि चान्यानि कथयितुं न शक्यते ।  
तथापि प्रब्रवीम्येव भवतां भक्तियन्त्रितः ॥ २० ॥

ऋषितीर्थाच्चतुर्थ्याश्च तीर्थं कार्ष्णं च शौक्लकम् ।  
चतुर्थ्यां स्नानमात्रेण चतुर्विधफलं भवेत् ॥ २१ ॥

ततः शम्याश्च मन्दारस्य ततस्तीर्थमुत्तमम् ।  
दूर्वाया धनुषां पञ्च प्रमाणेन व्यवस्थितम् ॥ २२ ॥

तेषु स्नानेन देवेशा ईप्सितं सर्वमाप्नुयात् ।  
संस्थमुत्तरत्तीरे यत्तीर्थं तद्भैरवप्रियम् ॥ २३ ॥

नग्नभैरवदेवेशः स्थितस्तत्र बभूव ह ।  
नग्नभैरवतीर्थे तु यः स्नायाद्भावसंयुतः ॥ २४ ॥

यातनासम्भवं दुःखं प्राप्नुयान्न नरोत्तमः ।  
तत्पुरो द्वारकातीर्थं तत्र स्नानेन मोक्षदम् ॥ २५ ॥

ततोऽयोध्याश्रितं तीर्थं मथुरासंश्रितं ततः ।  
स्नानेन मुक्तिदं तत्र नराणामीप्सितं भवेत् ॥ २६ ॥

[[८१]]

संस्थमुत्तरतीरे च प्रभासं रोगनाशनम् ।  
तत्र स्नानेन देवेशाः सद्यो वै सुखदं भवेत् ॥ २७ ॥

ततः पुष्करतीर्थं च स्नानतः पापनाशकम् ।  
ततः कावेरिकायाश्च तीर्थं स्नानेन मुक्तिदम् ॥ २८ ॥

चतुर्विंशतिकानां च ततो विष्णोः कलात्मनाम् ।  
तीर्थानि पापसङ्घानां दाहकानि स्थितान्यपि ॥ २९ ॥

तत उत्तरतीरस्थः स्वयं विष्णुः प्रतिष्ठितः ।  
एतेषु स्नानमात्रेण स लभेद्वैष्णवं पदम् ॥ ३० ॥

भृगुतीर्थं ततः पश्चात् पुलहस्य प्रकीर्तितम् ।  
ततः क्रतोः समाख्यातं तीर्थं पापहरं परम् ॥ ३१ ॥

ततो मुनिगणानां च तीर्थानि संस्थितान्यपि ।  
तत्र मानं प्रवक्ष्यामि शृणुध्वं ह्येकचेतसः ॥ ३२ ॥

वैष्णवानि च तीर्थानि स्नानतो देवसत्तमाः ।  
विष्णुलोकप्रदान्येव ज्ञातव्यानि विशेषतः ॥ ३३ ॥

येषां देवोऽपदेवानामृषीनां तीर्थकानि तु ।  
तत्तल्लोकप्रदान्येव स्नानेन स्नानकारिणाम् ॥ ३४ ॥

शुक्लगत्या लये तेषां मुक्तिं गच्छन्ति मानवाः ।  
मयूरक्षेत्रमाहात्म्यात् स्नानेनैव कमण्डलोः ॥ ३५ ॥

एकैकं धनुराख्यातं मानं मुख्यात्मनां परम् ।  
तीर्थं सर्वत्र माहात्म्ये मयूरे कथितं मया ॥ ३६ ॥

अन्यमुनिगणादीनां तीर्थानि कथितानि च ।  
अङ्गुष्ठपर्वमात्राणि ज्ञातव्यानि विशेषतः ॥ ३७ ॥

आदौ सृष्टिसमारम्भे स्रष्टा देवालयः किल ।  
मुनयः क्षेत्रतीर्थानि तपस्तेपुः स्वसिद्धये ॥ ३८ ॥

मयूरे तपसा सिद्धाः स्वस्थाने सङ्गता बभुः ।  
कलया मुख्यभावेन मयूरेशं समाययुः ॥ ३९ ॥

अतो वक्तुमशक्तं तत्तेषां स्थानादिकं परम् ।  
मानं तीर्थं च तद्वच्च ज्ञातव्यं सूक्ष्मचक्षुषा ॥ ४० ॥

अवन्तीतीर्थमाख्यातं दक्षिणे च तटे स्थितम् ।  
शुक्रतीर्थमगस्त्यस्य तीर्थं सोमेश्वरस्य च ॥ ४१ ॥

पिशाचानां तथा तीर्थं तीर्थमेव यमस्य च ।  
नैर्ऋतस्य तथा तीर्थं हंसतीर्थं ततः परम् ॥ ४२ ॥

भैरवाणां महातीर्थं रुद्राणां तीर्थकानि तु ।  
रामेश्वरस्य तीर्थं तु मल्लिकार्जुनकस्य च ॥ ४३ ॥

अधुनोत्तरतीर्थस्य सीमां वः कथयाम्यहम् ।  
विष्ण्ववतारतीर्थेभ्योऽप्सरस्तीर्थं प्रकीर्तितम् ॥ ४४ ॥

देवतीर्थं ततः पश्चात्ततो गन्धर्वतीर्थकम् ।  
इन्द्रस्याग्नेस्ततस्तीर्थे विष्णुतीर्थं तदन्तगम् ॥ ४५ ॥

दक्षिणतीरगं तीर्थमत्रेः पापहरं परम् ।  
एकद्वितत्रितादीनां तीर्थानि गणपात्मनाम् ॥ ४६ ॥

ततः शम्भोर्महातीर्थं सीमासंस्थं महेश्वराः ।  
गाणेशात्पूर्वभागे च तीर्थानि कथितानि वै ॥ ४७ ॥

अथ पश्चिमदिग्भागे तीर्थानि कथयाम्यहम् ।  
सङ्क्षेपेण सुरश्रेष्ठाः शृणुध्वं विधिपूर्वकम् ॥ ४८ ॥

व्यासतीर्थात् परं तीर्थं काश्याश्चैव ततः परम् ।  
मायापुर्याः समाख्यातं ततो विरजकं मतम् ॥ ४९ ॥

कृत्तिवस्त्रत्र्यम्बकेशशिवानां च ततः परम् ।  
वैद्यनाथादिकानां च तीर्थानि संस्थितानि च ॥ ५० ॥

ततः कैलासनाथस्य तीर्थं पापहरं परम् ।  
ततो द्वादश मासानां तीर्थानि संस्थितानि च ॥ ५१ ॥

मलमासस्य तीर्थं तु गाणेशं नात्र संशयः ।  
देवो गणेश्वरस्तेन कृतश्च तपसा पुरा ॥ ५२ ॥

[[८२]]

मलमासे गणेशस्य पूजनं सेवनं मतम् ।  
सर्वार्थसाधकं तच्च भविष्यति महेश्वराः ॥ ५३ ॥

ततः शिवस्य शैवानि तीर्थानि संस्थितानि च ।  
लक्ष्मीतीर्थं ततः पश्चात्ततः सरस्वतीकृतम् ॥ ५४ ॥

विष्णुकाञ्च्यास्ततस्तीर्थं कौमार्याश्च ततः परम् ।  
वाराह्यास्तीर्थमुख्यं तु तत ऐन्द्र्याः प्रकीर्तितम् ॥ ५५ ॥

वैष्णव्याश्च ततस्तीर्थं माहेश्वर्यास्ततः परम् ।  
ब्राह्म्यास्तीर्थं ततो रक्तदन्तायाश्च प्रकीर्तितम् ॥ ५६ ॥

ततो वसिष्ठतीर्थं तु पौलस्त्यं तीर्थमुत्तमम् ।  
ततश्चाङ्गिरसस्तीर्थं कण्वतीर्थं ततः परम् ॥ ५७ ॥

जैमिनेस्तीर्थमुख्यं च ततो मेधातिथेः स्मृतम् ।  
कार्तवीर्यस्य तीर्थं तु मान्धातुश्च ततः परम् ॥ ५८ ॥

ययातेर्नहुषस्यैव ध्रुवस्य च ततः परम् ।  
भरद्वाजस्य तीर्थं तु जमदग्नेस्ततः परम् ॥ ५९ ॥

गौतमस्य ततस्तीर्थं पाण्डवैश्च ततः कृतम् ।  
ततो वरुणतीर्थं तु मरुतश्च ततः परम् ॥ ६० ॥

पितृतीर्थं ततः प्रोक्तं गयातीर्थं ततः परम् ।  
तत्रैव संस्थिता देवी गयागदाधरादिभिः ॥ ६१ ॥

उभयोस्तीरयोः सेवि नराणां ब्रह्मदायिनी ।  
तत्र पिण्डप्रदानेन ब्रह्मभूताः पितामहाः ॥ ६२ ॥

पितरश्च तथाऽन्ये वै भवन्ति क्षेत्रकारणात् ।  
ऋणैः सर्वैर्विनिर्मुक्तः स वै गच्छेत्ततः परम् ॥ ६३ ॥

ततः परं मुनीनां तु तीर्थानि विविधानि च ।  
कथयितुं न शक्यानि मया केनापि निश्चितम् ॥ ६४ ॥

भैरवाणां ततस्तीर्थं स्कन्दस्य च ततः परम् ।  
नागेशस्य ततः प्रोक्तं रुद्राणां च ततः परम् ॥ ६५ ॥

वसूनां स्थानसंयुक्तं तीर्थं प्रत्येकमेव च ।  
पार्वत्याश्च ततः प्रोक्तं ततो धनपकस्य च ॥ ६६ ॥

साध्यानां तीर्थमुख्यं तु ततः शक्तेश्च तीर्थकम् ।  
सीमाभूतं महेशानास्तटे दक्षिणगे परम् ॥ ६७ ॥

अधुनोत्तरगे तीरे व्यासतीर्थान् महेश्वराः ।  
तीर्थानि संस्थितान्येव तान्यहं प्रवदामि तु ॥ ६८ ॥

व्यासतीर्थात् स्वयं ब्रह्मा प्रयागसंयुतः स्थितः ।  
तस्य तीर्थं महत्तत्र सर्वपापप्रणाशनम् ॥ ६९ ॥

कर्मतीर्थं ततः पश्चात्ततोऽग्नेस्तीर्थमुत्तमम् ।  
द्वादशादित्यकानां च तीर्थानि च ततः परम् ॥ ७० ॥

शिवकाञ्च्यास्ततस्तीर्थं ततः सूर्यस्य तीर्थकम् ।  
पूर्णस्य पूर्णभावाख्यं सर्वरोगनिकृन्तनम् ॥ ७१ ॥

ततो ग्रहाणां तीर्थानि दिक्पालाश्चावशेषिताः ।  
तेषां तीर्थानि देवेशा देवानां यक्षरक्षसाम् ॥ ७२ ॥

महाकाल्यास्ततस्तीर्थं नारसिंह्यास्ततः परम् ।  
शाकम्भर्यास्ततः प्रोक्तं चामुण्डायास्ततः परम् ॥ ७३ ॥

त्रिपुरायास्ततस्तीर्थं ततस्तीर्थानि देवपाः ।  
महामायायुतानां वै शक्तीनां विविधानि च ॥ ७४ ॥

चतुःषष्टिमितानां च योगिनीनां मतानि वै ।  
तीर्थानि योगदान्येव परदेहजकानि च ॥ ७५ ॥

ततश्च नैध्रुवं तीर्थं देवलस्य ततः परम् ।  
मार्कण्डेयस्य तीर्थं तु भैरवाणां ततः परम् ॥ ७६ ॥

कालभैरवतीर्थं तु ततः क्रतुमुखाः परम् ।  
तेषां प्रजापतीनां तु तीर्थानि संस्थितानि तु ॥ ७७ ॥

ततो रैवतकं तीर्थं ततो योगमयं परम् ।  
जडभरततीर्थं च योगसिद्धिप्रदायकम् ॥ ७८ ॥

[[८३]]

ओङ्कारगणनाथस्य ततस्तीर्थं प्रकीर्तितम् ।  
विद्याधराणां तीर्थं च ततः पैशाचमोचनम् ॥ ७९ ॥

ततो धर्मस्य तीर्थं त्वश्विनोस्तीर्थं ततः परम् ।  
नागानां शेषकादीनां ततस्तीर्थशतानि च ॥ ८० ॥

ततो गवां महातीर्थं सनकादेस्ततः परम् ।  
चतुर्दश मनूनां च तीर्थानि च ततः परम् ॥ ८१ ॥

महाशक्तेस्ततस्तीर्थमसितस्य ततः परम् ।  
दक्षादीनां च तीर्थानि ततो मातृगणाः स्मृताः ॥ ८२ ॥

तेषां तीर्थानि देवेशाः षष्टिर्दक्षस्य कन्यकाः ।  
तासां तीर्थानि तत्पश्चाद्गन्धर्वाणां ततः परम् ॥ ८३ ॥

गुह्यकानां तु तीर्थानि ततो विभीषणस्य च ।  
रावणस्य ततस्तीर्थं श्वेतकेतोस्ततः परम् ॥ ८४ ॥

उद्दालकस्य तीर्थं तु रक्षसां च ततः स्मृतम् ।  
अष्टावक्रस्य तीर्थं तु वैश्वदेवं ततः परम् ॥ ८५ ॥

तीर्थानि चैव तेषां तु ततो दक्षस्य धीमतः ।  
पुत्री सन्तानकादीनां तीर्थानि विविधानि च ॥ ८६ ॥

मारीचमौद्गलादीनां विप्राणां च ततः परम् ।  
तीर्थानि पाण्डवेशस्य तीर्थं दुर्वाससः परम् ॥ ८७ ॥

दत्तस्य तीर्थकं प्रोक्तं निदाघस्य ततः परम् ।  
हनूमतस्ततस्तीर्थं सुग्रीवस्य ततः परम् ॥ ८८ ॥

तीर्थं जाम्बवतः प्रोक्तं बलेस्तीर्थं ततः परम् ।  
ततश्च वालखिल्यानां गालवस्य ततः परम् ॥ ८९ ॥

विश्वामित्रस्य तीर्थं तु तीर्थं त्रिशिरसस्ततः ।  
मृकण्डस्य ततस्तीर्थं दधीचेश्च ततः परम् ॥ ९० ॥

किन्नराणां ततस्तीर्थं साध्यानां च ततः परम् ।  
कामधेनुमुखीनां च गवां तीर्थं ततः परम् ॥ ९१ ॥

असितस्य ततस्तीर्थमिक्ष्वाकोश्च ततः परम् ।  
गार्ग्याणां च ततस्तीर्थं माण्डूकानां ततः परम् ॥ ९२ ॥

धौम्यस्य चैव वाल्मीकेस्ततस्तीर्थं च जैमिनेः ।  
वाचक्नवेस्ततस्तीर्थं ततो मङ्कणकस्य च ॥ ९३ ॥

प्रह्लादस्य ततस्तीर्थं दधीचेश्च ततः परम् ।  
उपमन्योस्ततस्तीर्थं वैशम्पायनकस्य च ॥ ९४ ॥

जाजलेः पर्वतस्यैव पैलस्य च ततः परम् ।  
लोमशस्य विभाण्डस्य ऋष्यशृङ्गस्य तत्परम् ॥ ९५ ॥

ततो मुनिगणानां च तीर्थानि विविधानि तु ।  
अश्वत्थाम्नस्ततस्तीर्थं कृपस्य च ततः परम् ॥ ९६ ॥

ततो वराहतीर्थं तु भूम्यास्तीर्थं ततः परम् ।  
प्रकृतेः पुरुषस्यैका महामाया प्रकीर्तिता ॥ ९७ ॥

तस्यास्तीर्थं समाख्यातं सीमासंस्थं महेश्वराः ।  
एतानि तीर्थमुख्यानि कथितानि समासतः ॥ ९८ ॥

स्वस्वमुख्यदिनेष्वेव सेवनीयानि मानवैः ।  
मयूरवासिभिः स्वस्वसिद्धिदानि भवन्ति हि ॥ ९९ ॥

मयूरेऽपारतीर्थानि तेषां मानं वदाम्यहम् ।  
अङ्गुष्ठपर्वमात्राणि तीर्थानि तीर्थसेविनाम् ॥ १०० ॥

यवमात्रस्वरूपेण संस्थितास्तीर्थसेविनः ।  
त्रैलोक्ये यानि तीर्थानि नानाभेदधरणि च ॥ १०१ ॥

मयूरे तानि सर्वाणि संस्थितानि विशेषतः ।  
अणुमात्रस्वरूपैस्तु ज्ञातव्यानि मनीषिभिः ॥ १०२ ॥

मयूरे यानि तीर्थानि न गच्छन्ति तु कुत्रचित् ।  
स्वस्वस्थानं समाश्रित्य सेवन्ते द्विरदाननम् ॥ १०३ ॥

[[८४]]

गाणेशक्षेत्रभूतेषु देवास्तीर्थसमन्विताः ।  
संस्थितास्ते तु गच्छन्ति मयूरे दर्शनार्थिनः ॥ १०४ ॥

एतत् सङ्क्षेपतः प्रोक्तं तीर्थानां तु चरित्रकम् ।  
श्रवणात् पठनात् नृभ्यो भुक्तिमुक्तिप्रदं भवेत् ॥ १०५ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेषष्ठे खण्डे विकटचरिते ब्रह्मकमण्डलुस्थतीर्थवर्णनं नाम सप्तविंशतितमोऽध्यायः ॥
