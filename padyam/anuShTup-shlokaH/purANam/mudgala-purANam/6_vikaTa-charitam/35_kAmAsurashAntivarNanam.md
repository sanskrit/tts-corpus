+++
title = "३५ कामासुरशान्तिवर्णनम्"

+++
॥ श्रीगणेशाय नमः ॥

आदिशक्तिरुवाच ।  
ततः कामासुरो दैत्यैर्जगाम द्विरदाननम् ।  
जगाद भयसंयुक्तो वचनं हितकारकम् ॥ १ ॥

कामासुर उवाच ।  

ब्रह्म त्वं विकट प्राज्ञ देव साहाय्यकृत् कथम् ।  
सुरासुरमयं तद्वै कथमेकगुणाश्रितम् ॥ २ ॥

विकटस्त्वं कथं वेदे कीदृशं ब्रह्म तस्य तु ।  
जन्मादिहीनभावश्चेत् कथं देहप्रधारकः ॥ ३ ॥

वद सर्वं विशेषेण त्वां ज्ञास्यामि यथार्थतः ।  
तदा ते शरणं नाथाऽऽगमिष्यामि न संशयः ॥ ४ ॥

विकट उवाच ।  

माया नानाविधा दैत्य सा खेलति मया धृता ।  
भेदान् कृत्वा तदाधारान् मयूरेशं वदन्ति माम् ॥ ५ ॥

मायाशब्दं मयूराख्यं वदन्ते तत्त्वदर्शिनः ।  
तस्याः स्वामिनमेवं मां मयूरेशं विलोकय ॥ ६ ॥

नानाभेदयुतं ब्रह्मासद्रूपं कथ्यते बुधैः ।  
उत्पत्तिस्थितिसंहारसाक्षिरूपप्रदर्शनात् ॥ ७ ॥

तत्रामृतमयं ब्रह्म सदा भेदविवर्जितम् ।  
तदेव विकटं तस्मात् सत्यं जानीहि मां परम् ॥ ८ ॥

सदाऽखण्डमये दैत्य कुत्र ब्रह्मणि वर्तते ।  
सृष्टिस्थितिलयत्वं च साक्षिरूपं वदस्व माम् ॥ ९ ॥

चतुर्भिर्वर्जितं ब्रह्म चतुर्युक्तं महामते ।  
तत्र नैव विजानीहि विकटेऽमृतसञ्ज्ञिते ॥ १० ॥

सर्वेषां जीवनं ब्रह्म तदेव विकटं मतम् ।  
तं भजस्व विधानेन मृत्युहीनो भविष्यसि ॥ ११ ॥

[[१००]]

सिद्धिर्भ्रान्तिकरी प्रोक्ता बुद्धिर्भ्रान्तिधरा मता ।  
तयोः स्वामी गणेशश्च विचारय हृदि स्थितः ॥ १२ ॥

चित्तं पञ्चविधं दैत्य तत्र भ्रान्तिश्च पञ्चधा ।  
भ्रान्तियुक्तं महच्चित्तं त्यक्त्वा चिन्तामणिं भज ॥ १३ ॥

सर्वेषां चित्तगोऽहं तु मत्प्राप्त्यर्थं महामते ।  
देहधारी स्वयं भूत्वा भक्तान् शान्तिं ददाम्यहम् ॥ १४ ॥

सम्प्रज्ञातो नराकारो सम्प्रज्ञातात्मकं शिरः ।  
तयोर्योगेऽभवं देहधारी गजं विचारय ॥ १५ ॥

अतोऽहं गजवक्त्रश्च दर्शनं मे सुयोगिनाम् ।  
स्वसंवेद्यं भवेन्नूनं तेन स्वानन्दवासकृत् ॥ १६ ॥

मायाक्रीडार्थमानन्दाद्रचितं विविधं पुरा ।  
स्वस्वधर्मयुतं विश्वं चित्ते तिष्ठामि नित्यदा ॥ १७ ॥

देवासुरमयोऽहं तु न भिन्नं मे प्रवर्तते ।  
तथापि धर्मरक्षार्थं हन्मि सर्वान्न संशयः ॥ १८ ॥

स्वर्गेषु स्थापिता देवा नराः पृथ्व्यां मया तथा ।  
असुरा विवरेष्वेवं त्रिविधं त्रिषु संस्थितम् ॥ १९ ॥

यदा लोभयुता देवाः पातालस्थान् महासुरान् ।  
हन्तुं विष्णुमुखाः क्रोधाद् बभूवुश्चोत्सुका बलात् ॥ २० ॥

तदा क्रोधयुतोऽहं तु दैत्यानां हृदि संस्थितः ।  
तपःसामर्थ्यसंयुक्तान् करोमि दानवान् परान् ॥ २१ ॥

विघ्नकर्ताऽमराणां वै दैत्यानां विघ्नहारकः ।  
भवामि तेन दैत्येन्द्रा जययुक्ताः सदाऽभवन् ॥ २२ ॥

असुरैर्हन्यमानाश्च देवेन्द्रा वनवासिनः ।  
बभूवुः काम जानीहि संशयो न मदिच्छया ॥ २३ ॥

यदा दैत्या महादुष्टा मदयुक्ता बभूविरे ।  
कर्मनाशप्रभावेण देवानां मूलछेदकाः ॥ २४ ॥

तदा देवाः समर्थाश्च प्रजघ्नुर्दैत्यनायकान् ।  
दैत्यानां छिद्रकं सर्वं दर्शयामि हृदि स्थितः ॥ २५ ॥

ब्रह्मादीनामवध्याश्चेद्यदा दैत्या भवन्ति च ।  
तदाऽहं देहधारी तान् भूत्वा हन्मि विशेषतः ॥ २६ ॥

यदा स्वधर्मसंयुक्ता देवा दैत्या बभूविरे ।  
तदा तेषां हृदि स्थित्वा तिष्ठाम्यसुर सर्वदा ॥ २७ ॥

त्वया देवगणाः सर्वे पीडिता धर्मलोपक ।  
अतस्त्वां हन्तुमायातो देवपक्षधरो ह्यहम् ॥ २८ ॥

हनिष्यामि महादुष्ट यदि मामवमन्यसे ।  
जीवितुं त्वं सुखी देव वैरं त्यक्त्वा भवेच्छसि ॥ २९ ॥

एवमुक्त्वा महादैत्यं विकटो विरराम ह ।  
कामासुरः प्रसन्नात्मा बभूवे भाविगौरवात् ॥ ३० ॥

विचारमकरोच्चित्ते विकटोऽयं न संशयः ।  
सुरासुरमयः पूर्णो व्रजामि शरणं ततः ॥ ३१ ॥

कामः करपुटं कृत्वा त्यक्त्वा शस्त्रादिकं पुरः ।  
विकटं प्रणनामाथ हर्षयुक्तस्वभावतः ॥ ३२ ॥

प्रणम्य पूजयामास पुनर्यत्नेन विघ्नपम् ।  
तुष्टाव भक्तिसंयुक्तोऽसुरः कामो गजाननम् ॥ ३३ ॥

कामासुर उवाच ।  

नमस्ते विकटायैव गणेशाय परात्मने ।  
सर्वपूज्याय सर्वेश देवासुरमयाय च ॥ ३४ ॥

अनन्तमाययायुक्त ब्रह्मभूतस्वरूपिणे ।  
गजाननाय हेरम्ब देवेशाय नमो नमः ॥ ३५ ॥

शूर्पकर्णाय विघ्नानां चालकाय नमो नमः ।  
भक्तानां विघ्नहर्त्रे ते ह्यभक्तानां विनाशिने ॥ ३६ ॥

स्वानन्दवासिने तुभ्यं योगाकारस्वरूपिणे ।  
योगिभ्यः शान्तिदात्रे ते योगेशाय नमो नमः ॥ ३७ ॥

[[१०१]]

अनामयाय सर्वादिपूज्याय ज्येष्ठरूपिणे ।  
ज्येष्ठेभ्यः पददात्रे ते ज्येष्ठराजाय वै नमः ॥ ३८ ॥

सिद्धिबुद्धिप्रदात्रे च सिद्धिबुद्धिविहारिणे ।  
सिद्धिबुद्धिस्वरूपाय गणानां पतये नमः ॥ ३९ ॥

त्रिनेत्राय नमस्तुभ्यं चतुर्बाहुधराय च ।  
लम्बोदराय ब्रह्मेश ब्रह्मणां पतये नमः ॥ ४० ॥

देवानां पालकायैव दैत्येभ्यो वरदायिने ।  
सर्वेषां समभावाय ढुण्ढिराजाय ते नमः ॥ ४१ ॥

विष्णुपुत्राय शम्भोश्च शक्तेः पुत्राय काश्यप ।  
वरेण्यसूनवे सर्वमात्रे पित्रे नमो नमः ॥ ४२ ॥

किं स्तौमि त्वां गणाधीश यत्र योगीन्द्रमुख्यकाः ।  
वेदादयो विशेषेण शान्तिं प्राप्ताः स्वभावतः ॥ ४३ ॥

मायासुखं विशेषेण भ्रान्तिदं सर्वजन्तवे ।  
त्यक्त्वा तल्लभ्यसे नाथ भक्त्या विकटया प्रभो ॥ ४४ ॥

अशान्तं मायया युक्तं चित्तं भ्रान्तियुतं सदा ।  
विकटे शान्तिमापन्नमतस्त्वं विकटो मतः ॥ ४५ ॥

एवं संस्तुवतस्तस्य भक्त्या रोमोद्गमोऽभवत् ।  
कामासुरो ननर्ताऽसौ रुद्धकण्ठो महायशाः ॥ ४६ ॥

भक्तियुक्तं मनस्तस्य दृष्ट्वा तं विकटोऽवदत् ।  
वरं वरय काम त्वं दास्यामि मनसीप्सितम् ॥ ४७ ॥

त्वां हन्तुं क्रोधयुक्तोऽहं समागतो न संशयः ।  
अधुना न हनिष्यामि शरणागतमादरात् ॥ ४८ ॥

त्वया कृतमिदं स्तोत्रं सर्वकामप्रदं भवेत् ।  
शृण्वते पठते चैवान्ते स्वानन्दप्रदायकम् ॥ ४९ ॥

एवं गणपतेर्वाक्यं श्रुत्वा कामासुरश्च तम् ।  
प्रणम्य हर्षसंयुक्तो जगाद द्विरदाननम् ॥ ५० ॥

कामासुर उवाच ।  

प्रसन्नोऽसि यदा नाथ तदा ते भक्तिमुत्तमाम् ।  
देहि स्थानादिकं देव भजामि तत्र संस्थितः ॥ ५१ ॥

गाणपत्यप्रियत्वं मे देहि नित्यं गजानन ।  
नान्यद्याचे परं किञ्चिन्नश्वरं सर्वमञ्जसा ॥ ५२ ॥

अहो योगीन्द्रमुख्यानां दुर्लभं ते पदं प्रभो ।  
साक्षाद् दृष्टोऽसि विघ्नेश तेन ज्ञातं मयाऽधुना ॥ ५३ ॥

तस्य तद्वचनं श्रुत्वा विकटो भक्तवत्सलः ।  
उवाच तं महाभक्तं कामं गाणेशकामुकम् ॥ ५४ ॥

विकट उवाच ।  

मदीया भक्तिरुग्रा ते भविष्यति महासुर ।  
गाणपत्यप्रियत्वं तु सदा योगपरायणः ॥ ५५ ॥

तिष्ठ स्थाने स्वके दैत्य यथा पूर्वं तथा भव ।  
मदीयस्मरणं नैव पूजनं यत्र कर्मणि ॥ ५६ ॥

आदौ तत्रासुरेणैव फलं भुङ्क्ष्व सुकर्मजम् ।  
मदीयभक्तिसंयुक्तान् कुरु मत् कामसंयुतान् ॥ ५७ ॥

तथेति गणपं नत्वा सुरः कामो महायशाः ।  
स्वस्थानं स जगामैव गणेशे भक्तिकामुकः ॥ ५८ ॥

तं शान्तं दैत्यमुख्याश्च दृष्ट्वा महिषकादयः ।  
स्वस्वस्थानं ययुः सर्वे त्यक्त्वा कामासुरं किल ॥ ५९ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेषष्ठे खण्डे विकटचरिते कामासुरशान्तिवर्णनं नाम पञ्चत्रिंशत्तमोऽध्यायः ॥

[[१०२]]

