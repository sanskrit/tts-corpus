+++
title = "०१ शक्तिध्यानवर्णनम्"

+++
॥ श्रीगणेशाय नमः ॥

[[१]]

शौनक उवाच ।  

सूत त्वया महाप्राज्ञ कथितं परमाद्भुतम् ।  
लम्बोदरस्य माहात्म्यं तेनाऽहं तृप्तिमागतः ॥ १ ॥

अहो गणेशमाहात्म्यं सर्वसन्तोषकारकम् ।  
श्रवणेनैव साक्षात्तु ब्रह्मसायुज्यदायकम् ॥ २ ॥

अधुना वद माहात्म्यं विकटस्य विशेषवित् ।  
सर्वसिद्धिप्रदं पूर्णं सूत योगामृतं परम् ॥ ३ ॥

अन्यन् मुद्गलविप्रेण दक्षाय कथितं पुरा ।  
पृष्टं दक्षेण किं तात वद तन्मे प्रविस्तरात् ॥ ४ ॥

तव सङ्गेन सन्तुष्टा वयं सर्वे विशेषतः ।  
भवामः कृतकृत्याश्च कथाश्रवणमात्रतः ॥ ५ ॥

सूत उवाच ।  

सम्यक् पृष्टं त्वया विप्र भार्गवाणां शिरोमणे ।  
सारग्राही न सन्देहः शौनक त्वं विशेषतः ॥ ६ ॥

भवतां प्रीतिकामार्थं वदिष्यामि विशेषतः ।  
चरितं गणनाथस्य ब्रह्मभूतपदप्रदम् ॥ ७ ॥

न गणेशात् परं किञ्चिद् विद्यते वेदवादतः ।  
अल्पपुण्ययुतानां तु न प्रीतिस्तत्र वर्धते ॥ ८ ॥

पुरा पृष्टो महायोगी योगं दक्षेण वीप्सता ।  
तदेवाऽहं वदिष्यामि शृणुत ब्राह्मणाः परम् ॥ ९ ॥

दक्ष उवाच ।  

धन्यं मे जन्मकर्मादि येन ते दर्शनं प्रभो ।  
प्राप्तं पुण्यवशेनैव परं मुद्गलयोगदम् ॥ १० ॥

अधुना वद माहात्म्यं विकटस्य विचक्षण ।  
श्रुत्वा लम्बोदरस्यैव तृष्णा मे वर्धते मुने ॥ ११ ॥

कीदृशोऽयं गणाध्यक्षः कीदृशं ब्रह्म तस्य वै ।  
केन योगेन लभ्यश्च कति तस्यावतारकाः ॥ १२ ॥

किं विहारः किमर्थं स भूमौ देवः समागतः ।  
कान् दैत्यान् हतवान् विप्र कथं देवैश्च संस्तुतः ॥ १३ ॥

इत्यादि विविधं तस्य चेष्टितं वद मानद ।  
भवादृशा महाभागाः परोपकृतिकारकाः ॥ १४ ॥

संसाराब्धौ निमग्नानां नौकारूपा मता बुधैः ।  
भवन्तो नात्र सन्देहस्तारयस्वधुना च माम् ॥ १५ ॥

सूत उवाच ।  

दक्षस्य विनयेनैवं भावेन तोषसंयुतः ।  
मुद्गलस्तमथोवाच परं तच्छृणु सौख्यदम् ॥ १६ ॥

मुद्गल उवाच ।  

धन्योऽसि दक्ष येन त्वं गणनाथकथां मुहुः ।  
प्रश्नेन भक्तिसंयुक्तो वर्धयसि सुसारवित् ॥ १७ ॥

साक्षाद्ब्रह्मसुतस्तत्र चित्रं किं भवति त्वयि ।  
भावेन ते प्रसन्नोऽहं वदिष्यामि हितावहम् ॥ १८ ॥

विकटस्य च माहात्म्यं ब्रह्मभूतकरं परम् ।  
सर्वसिद्धिप्रदं तुभ्यं कथयामि समासतः ॥ १९ ॥

अत्रेतिहासं मुख्यं वै विधे शृणु पुरा भवम् ।  
कथयामि विचित्रं ते विकटाख्यानसंयुतम् ॥ २० ॥

आदिमाया महाशक्तिः शक्तिलोके निरामये ।  
संस्थिता सेव्यमाना सा देवीभिः सेश्वरात्मभिः ॥ २१ ॥

एकदा पूजने सक्तां नियमस्थां विशेषतः ।  
गणेशानस्य तां दृष्ट्वा पप्रच्छुः शक्तयः पराः ॥ २२ ॥

महाकाली प्रजानाथ महालक्ष्मीस्तथैव च ।  
महासरस्वती देव्योऽन्याश्च नानाविधा मताः ॥ २३ ॥

महाकालीमहालक्ष्मीमहासरस्वत्य ऊचुः ।  
त्वं साक्षात् सर्वरूपाऽसि जगद्ब्रह्मप्रकाशिनी ।  
त्वदीयध्यानयोगेन ब्रह्मभूता भवन्ति च ॥ २४ ॥

धर्मार्थकाममोक्षाणां दात्री त्वं कथिता बुधैः ।  
वेदेषु सर्वशक्तीनां मूलभूता त्वमञ्जसा ॥ २५ ॥

[[२]]

ब्रह्मविष्णुशिवाद्याश्च त्वदनुष्ठानतः सति ।  
ईश्वराः सर्वकार्येषु समर्थाः प्रबभूविरे ॥ २६ ॥

कर्मणां फलदात्री त्वं तपसां ज्ञानधारिणाम् ।  
त्वत्तः परतरं नास्ति वेदशास्त्रप्रमाणतः ॥ २७ ॥

त्वं नित्यं नियमे संस्था गणेशं मूर्तिगं परम् ।  
ध्यानयुक्ता पूजयसि तं ध्यायसि किमर्थतः ॥ २८ ॥

सदा नामावलिं तस्य वदसि जगदम्बिके ।  
भ्रमार्थं सर्वजन्तूनां गुह्यगोपनकारणात् ॥ २९ ॥

सर्वसत्ताधरी देवी त्वमेवात्र न संशयः ।  
अस्मान् मोहयुतान् शक्ते किमर्थं कुरुषे वद ॥ ३० ॥

लज्जां त्यक्त्वा त्वदीयाश्चाधुना पृच्छामहे वयम् ।  
नित्यं दृष्ट्वा प्रसङ्क्षुब्धा भवामः परमाद्भुते ॥ ३१ ॥

दास्यस्त्वदीयपादस्य नान्यत्त्वत्तः परं कदा ।  
वेदमार्गेण सर्वेशि जानीमो वद साम्प्रतम् ॥ ३२ ॥

मुद्गल उवाच ।  

तिसृभिः शक्तिमुख्याभिः पृष्टा सा शक्तिरुत्तमा ।  
स्नेहेन ता जगादाथ रहस्यं शृणु मुख्यकम् ॥ ३३ ॥

आदिशक्तिरुवाच ।  
शृणुध्वं शक्तयः सर्वा रहस्यं मे हृदि स्थितम् ।  
सर्वसिद्धिप्रदं पूर्णं त्रय्याद्याः परमाद्भुतम् ॥ ३४ ॥

यथावदथ कल्याण्यस्तथाऽहं सर्वगा यतः ।  
गणेशस्यांशरूपत्वाद्गणभावसमाश्रिता ॥ ३५ ॥

पुरा वयं समुत्पन्नाश्चत्वारो देवमुख्यकाः ।  
शम्भुर्विष्णुरविर्देव्यो गणेशानादहं किल ॥ ३६ ॥

नामरूपात्मकं सर्वं मत्तो ब्रह्म भवात्मकम् ।  
तत्राऽहं ब्रह्मभूतत्वात् संस्थिता नात्र संशयः ॥ ३७ ॥

नामरूपात्मकस्यापि नाशोत्पत्ती प्रकीर्तिते ।  
तत्र स्थितमतो ब्रह्माऽसत्स्वानन्दमयं मतम् ॥ ३८ ॥

उत्पत्तिनाशभूतेषु तदाधारं सदात्मगम् ।  
सूर्यस्तदेव देव्यस्तु ब्रह्म सत्यात्मकं परम् ॥ ३९ ॥

असत्सन्मयरूपश्च विष्णुः साम्ये व्यवस्थितः ।  
नेतिरूपः शिवस्तत्र चतुर्थः कथ्यते परः ॥ ४० ॥

चतुर्णां चैव संयोगे स्वानन्दः पञ्चमः स्मृतः ।  
स्वसंवेद्येन योगेन लभ्यते योगसेवया ॥ ४१ ॥

अयोगः पञ्चभिर्हीनो व्यतिरेकप्रभावतः ।  
संयोगाऽयोगयोर्योगे गाणेशो योग उच्यते ॥ ४२ ॥

पञ्चधा चित्तवृत्तीनां चालकस्तेन कथ्यते ।  
चिन्तामणिः सदा देव्यः पश्यध्वं योगमार्गतः ॥ ४३ ॥

मायारूपा स्वयं सिद्धिर्भ्रान्तिदा विविधा सदा ।  
भ्रान्तिधारकरूपा सा बुद्धिः शास्त्रेषु कथ्यते ॥ ४४ ॥

तयोः स्वामी गणेशानः स्वानन्दनगरे स्थितः ।  
योगशान्तिमयः साक्षाल्लक्षलाभपिता हृदि ॥ ४५ ॥

संयोगश्च गकाराख्यो ह्ययोगश्च णकारकः ।  
तयोः स्वामी गणाधीशो वयं तस्य कलात्मिकाः ॥ ४६ ॥

अतस्तं भक्तिसंयुक्ता भजाम्यत्र न संशयः ।  
न मोहार्थं महादेव्यो गुह्यं गोपयितुं च न ॥ ४७ ॥

एतत् सर्वं समाख्यातं मदीयनियमात्मकम् ।  
चित्ते चिन्तामणिं देव्यो ध्यायामि भक्तिसंयुता ॥ ४८ ॥

काममोहितचित्तानां न प्रत्यक्षो गजाननः ।  
भवते भावहीनानां भजतामपि सर्वदा ॥ ४९ ॥

अज्ञानावरणैर्युक्ता मां वदन्ति परात्पराम् ।  
गणास्तस्य वयं सर्वे शम्भुविष्णुमुखाः किल ॥ ५० ॥

गजो निर्गुणरूपाख्यस्तदेवाननमुच्यते ।  
कण्ठाधः सगुणं ब्रह्म तयोर्योगे स देहभृत् ॥ ५१ ॥

[[३]]

इत्युक्त्वा विररामाथ शक्तिः स्वानन्दवासिनी ।  
असत्पात्री प्रजानाथ विस्मितास्ता बभूविरे ॥ ५२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणे
षष्ठे खण्डे विकटचरिते शक्तिध्यानवर्णनं नाम प्रथमोऽध्यायः ॥
