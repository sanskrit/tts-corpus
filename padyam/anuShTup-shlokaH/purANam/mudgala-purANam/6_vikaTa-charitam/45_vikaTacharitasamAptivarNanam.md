+++
title = "४५ विकटचरितसमाप्तिवर्णनम्"

+++
॥ श्रीगणेशाय नमः ॥

आदिशक्तिरुवाच ।  
एवं नानावताराश्च धृतास्तेन महात्मना ।  
विकटेन महादेव्यः सङ्ख्यातुं नैव शक्यते ॥ १ ॥

भक्तिप्रियस्वभावेन भक्तानां विघ्ननाशनात् ।  
कुरुते स्वावतारान् स विकटः परमेश्वरः ॥ २ ॥

मयूरक्षेत्रमधुना गच्छध्वं तत्र चाप्यहम् ।  
संस्थिता पूर्णरूपेणात्र कलांशात्मिका मुदा ॥ ३ ॥

तत्र विघ्नेश्वरं भक्त्या सेवध्वं शक्तयः पराः ।  
तेन योगीन्द्रवन्द्याश्च भविष्यथ न संशयः ॥ ४ ॥

विषयादिषु भावेषु मा चित्तं कुरुत प्रियाः ।  
गाणेशमार्गमाश्रित्य भजध्वं विकटं परम् ॥ ५ ॥

वेदादिषु गणेशस्य प्रीतिदं कर्म चोत्तमम् ।  
तदेव भक्तिसंयुक्ताः कुरुध्वं नित्यमादरात् ॥ ६ ॥

गणेशमूर्तेश्च हृदि चिन्तनं कुरुत प्रियाः ।  
मानसीं बाह्यपूजां च गणेशप्रीणनाय ताम् ॥ ७ ॥

विषयेषु विरक्तत्वाद्विकटा भक्तिरुत्तमा ।  
गणेशे सक्तचित्ता सा कर्तव्या नित्यमादरात् ॥ ८ ॥

मुद्गल उवाच ।  

एवमुक्त्वा ददौ ताभ्यो मन्त्रमेकाक्षरं परम् ।  
सविधिं गणराजस्य ततो मौनं समादधे ॥ ९ ॥

प्रणम्य शक्तयः सर्वास्ततस्तां भक्तिसंयुताः ।  
महाकालीमुखा दक्ष ययुः क्षेत्रं मयूरकम् ॥ १० ॥

मयूरके तत्र देवीं ददृशुस्ताः सुहर्षिताः ।  
प्रणम्यापूज्य तां ढुण्ढिं ततस्तेपुस्तपो महत् ॥ ११ ॥

शतवर्षे गते तासां पुरतो मयूरेश्वरः ।  
समाययौ ततस्तां ताः प्रणेमुर्हर्षसंयुताः ॥ १२ ॥

पूज्य नानाविधैर्देवमुपचारैर्मनोरमैः ।  
पुनः प्रणम्य विघ्नेशं तुष्टुवुः करसम्पुटाः ॥ १३ ॥

महाकालीमहालक्ष्मीमहासरस्वतय ऊचुः ।  
मयूरेशाय विघ्नेशाय भक्तविघ्नहारिणे ।  
विघ्नदात्रे ह्यभक्तेभ्यो गणेशाय नमो नमः ॥ १४ ॥

लम्बोदराय देवाय मूषकध्वजिने नमः ।  
अनाथानां सनाथाय नमो नाथाय ते नमः ॥ १५ ॥

परेशाय महेशेभ्यः सिद्धिदाय गजानन ।  
अनन्ताय सदा स्वेभ्यः सर्वदाय नमो नमः ॥ १६ ॥

ब्रह्मणां पतये तुभ्यं सदा शान्तिमयाय च ।  
शान्तीनां शान्तिरूपाय परात्मने नमो नमः ॥ १७ ॥

[[१२६]]

हेरम्बाय नमस्तुभ्यं कवये कविरूपिणे ।  
कविभ्यः पददात्रे च कवीशाय नमो नमः ॥ १८ ॥

सिद्धिबुद्धिवरायैव सिद्धिबुद्धिप्रदायिने ।  
सिद्धिबुद्धिप्रचालाय तद्रूपाय नमो नमः ॥ १९ ॥

मायामायिकचिह्नाद्यैः प्रखेलकस्वरूपिणे ।  
योगशान्तिस्थभावाय शान्तिदाय नमो नमः ॥ २० ॥

शक्तये भानवे तुभ्यं विष्णवे शङ्करात्मने ।  
नानारूपधरायैव खेलकाय नमो नमः ॥ २१ ॥

किं स्तुमस्त्वां गणाधीश यत्र शान्तिं प्रलेभिरे ।  
वेदादयः शिवाद्याश्च नमामो मयूरध्वज ॥ २२ ॥

भक्तिं ते देहि सर्वेश वासं क्षेत्रे त्वदीयिके ।  
तथेति ता गणाधीशो ह्यगदद्भक्तियन्त्रितः ॥ २३ ॥

इदं स्तोत्रं पठेद्यस्तु शृणुयात् स लभेत् परम् ।  
इह भुक्त्वाऽखिलान् भोगानन्ते स्वानन्दमाप्नुयात् ॥ २४ ॥

एवं दक्ष महच्चित्रं चरितं कथितं मया ।  
विकटस्य समासेन सर्वसिद्धिप्रदायकम् ॥ २५ ॥

नानेन सदृशं किञ्चित् सर्वदं कुत्र वर्तते ।  
साक्षाद्ब्रह्मप्रदं पूर्णं तत्र किं वर्णयाम्यहम् ॥ २६ ॥

इदं विकटमाहात्म्यं शृणुयाद्यो नरोत्तमः ।  
श्रावयेच्च पठेत्सोऽपि सर्वसिद्धिमवाप्नुयात् ॥ २७ ॥

एकमावर्तनं नित्यं यः कुर्यात् स मतो परः ।  
साक्षाद्विकटरूपः स दर्शनात् पावनो नृणाम् ॥ २८ ॥

यावन्ति साधनान्येव साधयेत् परमादृतः ।  
शतवारं लभेत् पुण्यं खण्डस्यास्य श्रवाच्च तत् ॥ २९ ॥

इष्टापूर्तादिकं यस्तु कुर्याद्भक्तिसमन्वितः ।  
तस्माच्छतगुणं पुण्यं श्रवणादस्य संलभेत् ॥ ३० ॥

पुराणोपपुराणानि सेतिहासानि नित्यशः ।  
शृणुयाच्च ततः पुण्यमनेन स्याच्छताधिकम् ॥ ३१ ॥

बहुनात्र किमुक्तेन यत्र ब्रह्मपतिः परः ।  
वर्णितो विकटस्तेन समं किं सम्भवेद्वद ॥ ३२ ॥

सूत उवाच ।  

एवमुक्त्वा महायोगी मुद्गलो विरराम ह ।  
दक्षो हर्षयुतोऽत्यन्तं प्रणनाम च मुद्गलम् ॥ ३३ ॥

मया सम्पूर्णभावेन कथितं ते द्विजोत्तम ।  
कामनाशकरं पूर्णं विकटस्य चरित्रकम् ॥ ३४ ॥

धर्मार्थकाममोक्षाणां ब्रह्मभूयस्य दायकम् ।  
नानेन सदृशं किञ्चित् किं भूयः श्रोतुमिच्छसि ॥ ३५ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेषष्ठे खण्डे विकटचरिते विकटचरितसमाप्तिवर्णनं नाम पञ्चचत्वारिंशत्तमोऽध्यायः ॥

॥ इति श्रीमुद्गलपुराणे षष्ठः खण्डः समाप्तः ॥

॥ श्रीगजाननार्पणमस्तु ॥