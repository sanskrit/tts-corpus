+++
title = "०८ नानाक्षेत्रदेवोत्पत्तिवर्णनम्"

+++
॥ श्रीगणेशाय नमः ॥

भ्रूशुण्ड्युवाच ।  
चतुर्द्वारमयं क्षेत्रं कथितं देवनायकाः ।  
अधुना द्वारविस्तारं कथयामि समासतः ॥ १ ॥

पूर्वद्वारे स्थितौ देवौ लक्ष्मीनारायणावुभौ ।  
ताभ्यां तु विविधं सृष्टं स्वस्वस्थानार्थमादरात् ॥ २ ॥

ब्रह्माण्डे वैष्णवान्येव क्षेत्राणि विविधानि च ।  
तानि तेन प्रसृष्टानि गणेशकृपया पुरा ॥ ३ ॥

लक्ष्म्या तद्वत् प्रसृष्टानि क्षेत्राणि विविधानि तु ।  
लक्ष्मीवासकराण्येव प्रोक्तानि शास्त्रसम्मतम् ॥ ४ ॥

दक्षिणद्वारगौ शक्तिशिवौ देवौ तथाऽमराः ।  
गणेशकृपया युक्तौ परौ क्षेत्राणि चक्रतुः ॥ ५ ॥

[[१७]]

क्षेत्राणि यानि ब्रह्माण्डे स्वयं शैवानि शङ्करः ।  
ससृजे च ततः शक्तिः शाक्तानि विविधानि वै ॥ ६ ॥

रतिकामौ ससृजतुः पश्चिमद्वारसंस्थितौ ।  
प्रभावाद्विघ्नराजस्य क्षेत्राणि किल मायया ॥ ७ ॥

क्षेत्राणि मातृकाणां च रत्या सृष्टानि यत्नतः ।  
दिक्पालक्षेत्ररूपाणि सृष्टानि मदनेन तु ॥ ८ ॥

उत्तरद्वारसंस्थौ तौ महीवाराहकौ परौ ।  
स्वक्षेत्राणि ससृजतुः परौ गणपमायया ॥ ९ ॥

सञ्ज्ञाक्षेत्राणि यावन्ति भूम्यां सृष्टानि तानि तु ।  
सौराण्येवं वराहेण सृष्टानि विविधानि तु ॥ १० ॥

परिवारयुता देवाः परं तेपुस्तपो महत् ।  
क्षेत्रज्ञाः क्षेत्रसंयुक्ताः गणेशस्य महात्मनः ॥ ११ ॥

नानामन्त्रजपेनैव ध्यात्वा देवं गजाननम् ।  
तोषयामासुरत्यन्तभक्त्या नित्यं विशेषतः ॥ १२ ॥

उपोषणयुतानि क्षेत्राणि ता देवतास्तथा ।  
पूजयामासुरव्यग्राः क्षेत्रस्थं गणनायकम् ॥ १३ ॥

एवं वर्षशते पूर्णे प्रसन्नोऽभूद्गजाननः ।  
आययौ तान् वरान् दातुं स क्षेत्रान् देवमुख्यकान् ॥ १४ ॥

तं दृष्ट्वा सहसोत्थाय प्रणेमुस्ते गजाननम् ।  
पुपूजुस्तुष्टुवुः सर्वे भक्तिनम्रात्मकन्धराः ॥ १५ ॥

सक्षेत्रा देवा ऊचुः ।  
ब्रह्मणे विघ्नराजाय स्वानन्दस्थाय ते नमः ।  
आदिमध्यान्तहीनायादिमध्यान्तस्वरूपिणे ॥ १६ ॥

गणेशाय नमस्तुभ्यं भुक्तिमुक्तिप्रदायिने ।  
नानाखेलकरायैव ज्येष्ठराजाय ते नमः ॥ १७ ॥

सृष्टिकर्त्रे च संहर्त्रे पात्रे मोहप्रचारिणे ।  
गुणेशाय गुणानां तु चालकाय नमो नमः ॥ १८ ॥

परेशाय परेशेभ्यो मोहदाय गजानन ।  
सर्वयोगमयायैव योगेशाय नमो नमः ॥ १९ ॥

सिद्धिबुद्धिपते तुभ्यं सिद्धिबुद्धिमयाय च ।  
सिद्धिबुद्धिप्रदात्रे ते नमश्चिन्तामणे नमः ॥ २० ॥

पूर्वाङ्गे विष्णुरूपाय दक्षिणाङ्गे शिवात्मने ।  
पश्चिमाङ्गे च मायायै रवये उत्तराङ्गके ॥ २१ ॥

चतुर्विधं गणेशान सृष्ट्वा खेलसि नित्यदा ।  
नानाविधं तथा त्वां तु कश्च स्तोतुं क्षमो भवेत् ॥ २२ ॥

वयं धन्या वयं धन्या दृष्टवन्तो गजाननम् ।  
ब्रह्मणस्पतिनामानं ब्रह्मणां चालकं परम् ॥ २३ ॥

यं स्तोतुं न समर्थाश्च वेदाः साङ्गा गजानन ।  
किं प्रस्तुमश्च देवेश अतस्त्वां प्रणमामहे ॥ २४ ॥

एवं स्तुत्वा गणेशानं देवाः क्षेत्रसमन्विताः ।  
प्रणेमुस्तं प्रहर्षेण भक्तिभावसमन्विताः ॥ २५ ॥

ततस्तान् प्रत्युवाचेदं वचनं गणनायकः ।  
भक्तान् भक्तिप्रियः साक्षात्तपसा तोषितः परः ॥ २६ ॥

श्रीगणेश उवाच ।  

वरं ब्रूत महाभागाः सक्षेत्रा देवमुख्यकाः ।  
दास्यामि तपसा तुष्टो भक्त्या स्तोत्रेण चेप्सितम् ॥ २७ ॥

स्तोत्रं भवत्कृतं चैव यः पठिष्यति मामकम् ।  
स मत्प्रियो भवेद्देवाः शृणुयाच्छ्रावयेत्तथा ॥ २८ ॥

भुक्तिमुक्तिप्रदं चैव धनधान्यविवर्धनम् ।  
पुत्रपौत्रप्रदं पूर्णं भविष्यति सुसिद्धिदम् ॥ २९ ॥

मम सन्निधिगो भूत्वा पठति स्तोत्रमुत्तमम् ।  
सर्वक्षेत्रभवं पुण्यं लभते नात्र संशयः ॥ ३० ॥

गणेशवचनं श्रुत्वा देवा हर्षसमन्विताः ।  
तं ते प्रणम्य सक्षेत्रा जगुर्भक्तिसमन्विताः ॥ ३१ ॥

[[१८]]

सक्षेत्रा देवा ऊचुः ।  
यदि प्रसन्नभावेन वरदोऽसि गजानन ।  
तदा ते पादपद्मे नो भक्तिरस्तु च नित्यदा ॥ ३२ ॥

किमर्थं तु वयं सर्वे सृष्टा वद गजानन ।  
कार्यं ब्रूहि करिष्यामस्त्वदाज्ञावशभावतः ॥ ३३ ॥

स्वानन्दे वासकार्यार्थं देहि स्थानं महोदर ।  
तत्र त्वां पूजयिष्यामो नित्यं भक्तिसमन्विताः ॥ ३४ ॥

स्वस्वज्ञानयुतान्नाथ कुरु सर्वान् महामते ।  
त्वदीया वशगाः सर्वे ज्ञानयुक्ता भजामहे ॥ ३५ ॥

भ्रूशुण्ड्युवाच ।  
तेषां वचनमाकर्ण्य गणेशः करुणानिधिः ।  
जगाद तान् महाभागान् भक्तियुक्तान् महेश्वरान् ॥ ३६ ॥

श्रीगणेश उवाच ।  

धर्मार्थकाममोक्षान् वै ददतु क्षेत्रकाणि मे ।  
वरदानात् समर्थानि स्वस्वकार्येषु सेविनाम् ॥ ३७ ॥

धर्मदान्यर्थदान्येव कानिचित् सेविनां तथा ।  
कामदानि भवन्त्येव मोक्षदानि विभागशः ॥ ३८ ॥

कानिचिन् मरणे सद्यस्तत्रैव फलदानि तु ।  
कानिचित् क्रमयोगेन मुख्यक्षेत्रप्रदानि तु ॥ ३९ ॥

तथा देवाश्च तत्रस्थाः पूजनेन फलप्रदाः ।  
दर्शनेन भवन्त्येवं स्वस्वक्षेत्रप्रियात्मकाः ॥ ४० ॥

नामानि गणनाथश्च चकार विविधानि सः ।  
काशीप्रयागकाद्यानि वक्तुं नैव प्रशक्यते ॥ ४१ ॥

पुनः स तानुवाचाऽसौ गणेशः करुणानिधिः ।  
क्षेत्राणि स्वकलांशेन स्थातव्यं स्वस्थलेषु वै ॥ ४२ ॥

पूर्णांशेन मदीयेऽत्र क्षेत्रे स्वानन्दरूपिणि ।  
वासं कृत्वा सदा मां तु भजिष्यथ निरन्तरम् ॥ ४३ ॥

स्वक्षेत्रस्थास्तथा देवाः कलांशेन भवेत वै ।  
क्षेत्रेऽत्र पूर्णभावेन मां भजेताथ मानदाः ॥ ४४ ॥

स्वस्वकार्येषु दक्षा वै भविष्यथ न संशयः ।  
मद्भक्तिभावसंयुक्ताः सक्षेत्रा गर्वहीनकाः ॥ ४५ ॥

सर्वक्षेत्राणि ये भूम्यां करिष्यन्ति विधानतः ।  
देवान् यथाविधि प्राज्ञा पूजयिष्यन्ति मानवाः ॥ ४६ ॥

तेन संस्कारयोगेन मत्क्षेत्रे वासमाश्रिताः ।  
ब्रह्मभूता भविष्यन्ति मत्क्षेत्रे मरणे सति ॥ ४७ ॥

एवमुक्त्वाऽन्तर्दधेऽसौ गणेशो ब्रह्मनायकः ।  
क्षेत्राणि हर्षयुक्तानि संस्थितान्येव तत्र तु ॥ ४८ ॥

पूजयित्वा गणेशानं स्वस्वस्थानकमाययुः ।  
सक्षेत्रा देवताः सर्वा ज्ञानयुक्ता बभूविरे ॥ ४९ ॥

यथा गजाननः प्राह तथा सर्वे महेश्वराः ।  
कृत्वा पुनर्गणेशानं समाजग्मुः प्रहर्षिताः ॥ ५० ॥

तत्र ते संस्थिता देवाः सक्षेत्रा ह्रस्वरूपकाः ।  
स्वानन्दक्षेत्रके सर्वेऽभजन्नित्यं तमादरात् ॥ ५१ ॥

एतत् क्षेत्रामराणां वै चेष्टितं यः शृणोति वा ।  
पठेद्वा तस्य विघ्नेशः क्षेत्रवासं तु दास्यति ॥ ५२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेषष्ठे खण्डे विकटचरिते नानाक्षेत्रदेवोत्पत्तिवर्णनं नामाष्टमोऽध्यायः ॥

[[१९]]

