+++
title = "५७ भ्रुशुण्डीभक्तिवर्णनम्"

+++
॥ श्रीगणेशाय नमः ॥

गृत्समद उवाच ।  

द्वितीये दिवसे तत्र धर्मदत्तो महामुनिः ।  
स्वगृहे तं मुनेः पुत्रमानयामास यत्नतः ॥ १ ॥

मार्गे दैत्यौ हतौ तेन खरवेषधरावुभौ ।  
कामक्रोधासुरौ पश्चाद्गजवेषधरौ हतौ ॥ २ ॥

ततो मुनिः सुभावेनापूजयत्तं विनायकम् ।  
कन्ये स्वे प्रददौ तस्मै सिद्धिबुद्धी सुलक्षणे ॥ ३ ॥

ततस्तत्राऽऽययौ जृम्भा राक्षसी घोररूपिणी ।  
रूपं धृत्वा मनुष्यस्य सुप्रसन्नाननाम्बुजा ॥ ४ ॥

विषयुक्तेन तैलेन सा ममर्द विनायकम् ।  
विज्ञाता देवदेवेन हता मृत्युमवाप च ॥ ५ ॥

चतुर्थे दिवसे तत्र सम्प्राप्ता दैत्यपुङ्गवाः ।  
ज्वालामुखोऽथ व्याघ्रास्यो दारुणश्च महाबलः ॥ ६ ॥

तान् हत्वा योगभावेन काश्यपो लीलयाऽरमत् ।  
बालमध्ये यथाऽन्यो वै प्राकृतो माययाऽसुर ॥ ७ ॥

ब्रह्मविष्णुमुखास्तत्र द्रष्टुमाश्चर्यमुत्कटम् ।  
बालक्रीडनसम्भूतं संस्थिताश्च व्यलोकयन् ॥ ८ ॥

[[१२०]]

तत्र तं पञ्चमे देवं दिवसे मुनिनन्दनम् ।  
प्रणम्य काशिराजः स भोजनार्थममन्त्रयत् ॥ ९ ॥

चतुर्थ्यां शुक्लपक्षस्य प्रातःकाले महामुनिः ।  
भ्रुशुण्डी चापूजयत्तं मानस्या पूजया प्रभुम् ॥ १० ॥

पूजां दृष्ट्वा स्वयं राजा प्रातस्तत्र सुविस्मितः ।  
उवाच तं कृता केन पूजेयं वद मे प्रभो ॥ ११ ॥

ततस्तं कथयामास भ्रुशुण्डी मेऽतिवल्लभः ।  
महाभक्तः करोतीमां पूजां पश्य नराधिप ॥ १२ ॥

एकनिष्ठतया विप्रो भजते मां विशेषतः ।  
मद्विनान्यन्न जानाति देवतीर्थादिकं कदा ॥ १३ ॥

श्रुत्वा तस्य वचो रम्यं जगाद नृपसत्तमः ।  
विनायकं प्रणम्यैव तं प्रदर्शय योगिनम् ॥ १४ ॥

काशिराजवचः श्रुत्वा प्रेषयामास तं ततः ।  
जवनाश्वसमारूढो राजा तस्याश्रमं ययौ ॥ १५ ॥

दृष्ट्वा तं शुण्डया युक्तं स नत्वा विस्मितो नृपः ।  
प्रार्थयामास योगीशं काश्यां नेतुं सुभक्तितः ॥ १६ ॥

काशिराज उवाच ।  

विनायकाज्ञया स्वामिन्नागतस्तेऽहमाश्रमे ।  
त्वामाह्वयति देवोऽसौ मद्गृहे संस्थितः स्वयम् ॥ १७ ॥

चतुर्थ्यामद्य योगीन्द्र मानस्या पूजया त्वया ।  
पूजितस्तां महापूजां दर्शयामास मां विभुः ॥ १८ ॥

कश्यपस्य गृहे सोऽपि विनायक इति स्मृतः ।  
तपसाऽऽराधितस्तेन पुत्रोऽभूद्गणनायकः ॥ १९ ॥

अहं तस्य तथा दासो यजमानो महामते ।  
विवाहार्थं तु पुत्रस्याऽऽनीतोऽसौ मद्गृहे मया ॥ २० ॥

विनायकेन कथितमानयस्व महामुनिम् ।  
याचे ह्यतोऽहं योगीन्द्राऽऽगच्छ काशीं महापुरीम् ॥ २१ ॥

तस्य तद्वचनं श्रुत्वा विस्मितो मुनिसत्तमः ।  
उवाच तं स गाणेशः काशिराजं महामतिम् ॥ २२ ॥

भ्रुशुण्ड्युवाच ।  
शृणु राजन् महाभाग वेदान्तागोचरो विभुः ।  
यदि भक्त्या समायातस्त्वद्गृहे कश्यपात्मजः ॥ २३ ॥

तथापि शुण्डया हीनं नमामि न कदाचन ।  
कलांशादिसमायुक्तं जानीहि नृपसत्तम ॥ २४ ॥

कलात्मकास्तस्य सर्वे देवा विष्णुशिवादयः ।  
ते सर्वे मां नमन्त्येव शुण्डाभक्तियुतं परम् ॥ २५ ॥

गजाननं परित्यज्याऽहं नमामि न कञ्चन ।  
अतस्त्वं गच्छ काश्यां वै तं नयामि विनायकम् ॥ २६ ॥

तस्य तद्वचनं श्रुत्वा ह्येकभक्तिसमन्वितम् ।  
उवाच तं प्रणम्यैव काशिराजः प्रतापवान् ॥ २७ ॥

काशिराज उवाच ।  

मुने शृणु वचो मेऽद्य नाऽहं शक्तो भवामि च ।  
काश्यां गन्तुं महाभागाऽपराह्णे श्रान्तवाहनः ॥ २८ ॥

ततो मुनिर्नृपं प्राह लोचनामीलनं कुरु ।  
तथाभूतं नृपश्रेष्ठं प्रेषयामास तां पुरीम् ॥ २९ ॥

पुनरुन्मील्य नेत्रे स्वेऽपश्यद्गेहं महानृपः ।  
स्वां पुरीं विस्मितो भूत्वा प्रणनाम विनायकम् ॥ ३० ॥

वृत्तं संश्रुत्य भूपेशात् पुनस्तं गणनायकः ।  
मायया स मुनेस्तस्याश्रमस्थमकरोत्ततः ॥ ३१ ॥

पुनः समागतं वीक्ष्य नृपं प्राह महामुनिः ।  
किमर्थमागतो राजन्नद्यैव वद मे गृहे ॥ ३२ ॥

ततस्तं राजशार्दूलो जगाद कथितं च यत् ।  
विनायकेन भोः स्वामिंस्त्वामाह्वयति विघ्नपः ॥ ३३ ॥

[[१२१]]

तेनाऽहं प्रेषितो नूनं शुण्डादण्डधरेण च ।  
चल शीघ्रं मया सार्धं द्रष्टुं पूर्णं गजाननम् ॥ ३४ ॥

श्रुत्वा तस्य वचो रम्यं भक्त्याऽत्यन्तं लुलोठ च ।  
रोमाञ्चितशरीरोऽसौ साश्रुनेत्रो महामुनिः ॥ ३५ ॥

तं दृष्ट्वा विस्मितोऽत्यन्तं काशिराजो महामनाः ।  
अहो भक्तिरियं साक्षाद् दृश्यते देहधारिणी ॥ ३६ ॥

देहभावं समासाद्य यात्रार्थं तेन भूभुजा ।  
भ्रुशुण्डी चलितश्चैव स्वाश्रमात् प्रजगाम सः ॥ ३७ ॥

देहश्रमेण यात्रा वै कर्तव्या गणपस्य च ।  
विचार्यैवं ययौ पद्भ्यामविमुक्तं महामुनिः ॥ ३८ ॥

ज्ञात्वा तस्य हृदिस्थं सा निश्चयं धरणी मुनिम् ।  
प्रापयामास काश्यां तं क्षणेन नृपसंयुतम् ॥ ३९ ॥

नृपेण नगरी दृष्टा तमुवाच ततः परम् ।  
स्वामिन् समागता काशी प्रभावात्तपसश्च ते ॥ ४० ॥

ततस्तं स्वगृहे नीत्वाऽपूजयन् नृपसत्तमः ।  
विनायकः समायातं भक्तं पश्यति साश्रुकः ॥ ४१ ॥

तस्य भावं विदित्वाऽसौ शुण्डां धृत्वा विनायकः ।  
मूषकोपरि संस्थाय प्रजगाम महामुनिम् ॥ ४२ ॥

चतुर्भुजधरं विप्रो महोदरविराजितम् ।  
शेषनाभिं त्वेकदन्तं दृष्ट्वा तं प्रणनाम च ॥ ४३ ॥

अपूजयत् भ्रुशुण्डी तं भक्तिभावसमन्वितः ।  
पुनः प्रणम्य तुष्टाव नानास्तोत्रैः प्रसन्नधीः ॥ ४४ ॥

उवाच विस्खलद्वाक्यो भक्ते रसपरिप्लुतः ।  
गजाननं निजं नाथं कृतकृत्यो महासुर ॥ ४५ ॥

भ्रुशुण्ड्युवाच ।  
तव दर्शनमात्रेण कृतकृत्यो गजानन ।  
महता भाग्ययोगेन दृष्टं ते चरणं विभो ॥ ४६ ॥

अधुना मे वरं देहि तेन तुष्टो भवाम्यहम् ।  
तव विस्मरणं नाथ न भवेन् मे तथा कुरु ॥ ४७ ॥

अनेनैव स्वरूपेण मत्स्थाने संस्थितो भव ।  
आशापूरकनाम्ना त्वं ख्यातो भव गजानन ॥ ४८ ॥

तत्रैवानन्यभक्त्या त्वां भजामि रसयुक्तया ।  
मुद्गलेन समं मां त्वं पूर्णं भक्तं कुरु प्रभो ॥ ४९ ॥

अथवा मुद्गलाच्चैवाधिकं मां कुरु विघ्नप ।  
गुरोरतिक्रमाच्छिष्यः पुत्रो वा तस्य नाल्पकः ॥ ५० ॥

एवं प्रार्थयमानं तं तथेति गणनायकः ।  
जगाद स पुनर्बालो भूत्वाऽखेलत्तु सादरम् ॥ ५१ ॥

तं प्रणम्य ययौ स्थानं स्वकीयं मुनिसत्तमः ।  
भ्रुशुण्डी च ततः काशिराजः संविस्मितोऽभवत् ॥ ५२ ॥

हृदि राजा विचार्यासावेकनिष्ठो बभूव ह ।  
गणेशभजने दृष्ट्वा भ्रुशुण्डीचरितं महत् ॥ ५३ ॥

अहो मुनिवरो धन्यो नानारूपात्मिकां पराम् ।  
मायां त्यक्त्वा स योगेन भजते गणनायकम् ॥ ५४ ॥

सर्वेषां ब्रह्मणां योगो गणेशे भवति प्रभो ।  
अतस्तमेकभावेन भजतेऽसौ महामुनिः ॥ ५५ ॥

एकनिष्ठा समा भक्तिर्न भूता न भविष्यति ।  
कोट्यंशेन समा नान्या तत् भजेत् योगिसत्तमः ॥ ५६ ॥

सर्वत्र गणराजोऽयं वसत्यत्र न संशयः ।  
कलांशेन ततोऽन्येषां भजने च फलं लभेत् ॥ ५७ ॥

गणेशभजनं ह्येकं चेत् पूर्णं भजनं भवेत् ।  
सर्वेषां च गणेशस्य भ्रुशुण्डी तत् समाश्रितः ॥ ५८ ॥

अहो भ्रुशुण्डिना तुल्यो दृश्यते न कदाचन ।  
प्रत्यक्षो गणराजोऽयं शुण्डावान्नात्र संशयः ॥ ५९ ॥

[[१२२]]

काश्यां मुक्तिस्वरूपायामागतोऽसौ महामुनिः ।  
मणिकर्णीं च विश्वेशं सस्मार मनसाऽपि न ॥ ६० ॥

गणेशार्थं समायातस्तं प्रणम्य महामुनिः ।  
स्वाश्रमं पुनरेवासौ जगाम सुखदायकम् ॥ ६१ ॥

एवं विस्मयभावेन काशिराजस्तथाऽभजत् ।  
गणेशं साधुभावज्ञः सोऽपि तत्समतां ययौ ॥ ६२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते भ्रुशुण्डीभक्तिवर्णनं नाम सप्तपञ्चाशत्तमोऽध्यायः ॥
