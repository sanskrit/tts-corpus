+++
title = "२५ पृथुचरित्रम्"

+++
॥ श्रीगणेशाय नमः ॥

मुद्गल उवाच ।  

जनानां धर्ममार्गं सो शिक्षयन्नृपसत्तमः ।  
विष्णुरूपः स्वयं साक्षाद्विष्णुतुल्यपराक्रमः ॥ १ ॥

संस्थितः स्वपुरे राजा लोकान् संरञ्जयन् प्रभो ।  
तत्राऽऽजग्मुश्च योगीन्द्राः सनकाद्या विधेः सुताः ॥ २ ॥

चत्वारः सूर्यसङ्काशाः सदा बालवयोन्विताः ।  
पूर्वेषां पूर्वजा मान्या गतभ्रान्तय एव ते ॥ ३ ॥

तान् दृष्ट्वा सहसोत्थाय सम्भ्रमेण नरोत्तमः ।  
ननाम दण्डवद्भूमौ शिरः संस्थाप्य पादयोः ॥ ४ ॥

उत्थाय तान् महाभक्त्या पाद्यार्घ्यैर्विष्टरादिभिः ।  
अपूजयत्स विधिवत् हर्षितोऽत्यन्तभावतः ॥ ५ ॥

[[५२]]

पादसंवाहनं तेषां चकार स्वयमादरात् ।  
उवाच मधुरं वाक्यं पृथुर्वाक्यविशारदः ॥ ६ ॥

पृथुरुवाच ।  
धन्येयं धरणी त्वद्य धन्यं नगरमुत्तमम् ।  
मन्दिरं सत्कृतं सर्वं भवतामागमेन मे ॥ ७ ॥

धन्यो वंशो कुलं धन्यं पितरौ ज्ञानमाश्रमः ।  
तपो विद्यादिकं मे च भवतां पाददर्शनात् ॥ ८ ॥

सनाथोऽहं कृतोऽनाथो भवद्भिर्नात्र संशयः ।  
अनुग्रहः कृतोऽत्यन्तं विशेषेण दयालुभिः ॥ ९ ॥

पूर्वजन्मार्जितं मे किं फलितं पुण्यमुत्तमम् ।  
अन्यथा दर्शनं न स्याद्भवतां ब्रह्मरूपिणाम् ॥ १० ॥

निःस्पृहा योगनिष्ठा ये सर्वज्ञाः स्वपरायणम् ।  
दृष्ट्वा कुर्वन्ति कार्यार्थमाज्ञां तस्य हिताय च ॥ ११ ॥

अत आज्ञां महाभागा मम कुर्वन्तु साम्प्रतम् ।  
तयाऽहं कृतकृत्यश्च भवामि न च संशयः ॥ १२ ॥

मुद्गल उवाच ।  

पृथोर्वचनमाकर्ण्य सनकाद्यास्तमब्रुवन् ।  
तृप्ता भावेन तस्याथ योगीन्द्रा योगभाविताः ॥ १३ ॥

सनकाद्या ऊचुः ।  
धन्योसि नृपवर्य त्वं पृथो पृथुपराक्रम ।  
विनयं तेऽद्य दृष्ट्वा वै सन्तुष्टा वयमादरात् ॥ १४ ॥

न कार्यलिप्सया युक्ता वयं नग्ना महामते ।  
दर्शनार्थं च ते याताः साधो स्वर्गे श्रुतं यशः ॥ १५ ॥

आज्ञां देहि गमिष्यामि ब्रह्मलोकं सनातनम् ।  
कीर्तिः श्रुता तथा दृष्ट्वा तृप्ता हर्षसमन्विताः ॥ १६ ॥

तेषां तद्वचनं श्रुत्वा पृथुस्तान् विनयान्वितः ।  
जगाद भक्तिसंयुक्तो योगीन्द्रान्नृपसत्तमः ॥ १७ ॥

पृथुरुवाच ।  
भुक्तं राज्यं महाभागा नानाभोगसमन्वितम् ।  
अधुना शान्तिसिध्यर्थं योगं ब्रूत तपोधनाः ॥ १८ ॥

पृथोर्वचनमत्यन्तं श्रुतं योगिभिरादरात् ।  
पात्रं दृष्ट्वा महाभागा ऊचुस्तं ब्रह्म शाश्वतम् ॥ १९ ॥

सनकाद्या ऊचुः ।  
धन्योऽसि नृपशार्दूल बुद्धिस्ते परमाद्भुता ।  
निर्वेदं राज्यभोगेभ्यः सम्प्राप्ता पृथुलश्रवः ॥ २० ॥

योगशान्तिमयं पूर्णं गाणेशं विद्धि भूमिप ।  
तं भजस्व महाभक्त्या तया शान्तिं गमिष्यसि ॥ २१ ॥

एकदा स्म वयं सर्वे सङ्गताः शङ्करालयम् ।  
वटमूले समासीनमद्राक्ष्म ध्यानसंस्थितम् ॥ २२ ॥

तं प्रणम्य स्थिताः सर्वे वयं विनयसंयुताः ।  
स्तोत्रैस्तं बोधयन्तश्च ततः शर्वो बुबोध वै ॥ २३ ॥

त्यक्त्वा ध्यानं गणेशाय नम इत्यवदत्ततः ।  
श्रुत्वा भ्रान्ता वयं तं स्म पृच्छामः संशयान्विताः ॥ २४ ॥

कोऽसौ गणाधिपः स्वामिन् कथं नमसि तं प्रभो ।  
शिवः सहजरूपस्त्वं स्वाधीनः सततं मतः ॥ २५ ॥

अस्माकं वचनं श्रुत्वा शिवो हर्षसमन्वितः ।  
जगाद ज्ञानमाद्यं यद्गाणपत्यं सुशान्तिदम् ॥ २६ ॥

शिव उवाच ।  

ब्रह्म यत्कथ्यते वेदैः कथं तत्र प्रवर्तते ।  
स्वाधीनं सहजं विप्राः पराधीनं त्रिधा भवेत् ॥ २७ ॥

कर्मयोगादिभेदेन वेदे वै वेदवादिभिः ।  
नानाविधं वर्णितं यद्ब्रह्म तन्माययान्वितम् ॥ २८ ॥

कर्मणां सकलानां संयोगो ब्रह्मणि जायते ।  
तेन कर्मात्मकं ब्रह्म तद्वद् ज्ञानात्मकं मतम् ॥ २९ ॥

समूहवाची शब्दश्च गण इत्यभिधीयते ।  
बाह्यान्तरादिभेदानां संयोगे तु समूहकः ॥ ३० ॥

[[५३]]

अन्नप्राणादिका शब्दा ब्रह्मणो वाचका मताः ।  
ते सर्वे गणरूपाश्च तेषां स्वामी गणेश्वरः ॥ ३१ ॥

संयोगायोगकाद्या ये नाना योगा मता बुधैः ।  
योगानां योगरूपोऽयं गणेशो नात्र संशयः ॥ ३२ ॥

गणो योगात्मकः प्रोक्तस्तस्मात्तस्य गणा वयम् ।  
योगरूपा विशेषेण नमामो भक्तिसंयुताः ॥ ३३ ॥

माया विघ्नात्मिका प्रोक्ता भ्रान्तिदा बिम्बभावतः ।  
तां जयन्ति जना ईशा विघ्नराजस्य सेवया ॥ ३४ ॥

ब्रह्मभूतास्ते भवन्ति योगीन्द्रा गाणपाः स्मृताः ।  
अहं गणेशरूपो वै भिन्नं मायामयं मतम् ॥ ३५ ॥

चित्तं पञ्चविधं प्रोक्तं सा बुद्धिर्विविधात्मिका ।  
तत्रैश्वर्यं च यत्प्रोक्तं सिद्धिः सा परमाद्भुता ॥ ३६ ॥

तत्र यद्बिम्बभावेन गणेशः प्रतितिष्ठति ।  
मायाभ्यां मोहितोऽत्यन्तं सर्वत्राऽसौ विराजते ॥ ३७ ॥

बिम्बिभावं परित्यज्य गणेशस्यैव सेवया ।  
पञ्चधा चित्तमुत्सृज्य स्वयं चिन्तामणिर्भवेत् ॥ ३८ ॥

गणेशोऽहं यदा विप्रास्तदा कुत्र प्रवर्तते ।  
संयोगश्च तथा योगः शान्तियोगं लभे ततः ॥ ३९ ॥

न भिन्नोऽहं कदा तस्माद्गणेशान्नात्र संशयः ।  
योगीन्द्रः शान्तियोगेन ब्रह्मभूतो भविष्यति ॥ ४० ॥

एतदेव मदीयं यत् गुह्यं ध्यानं प्रकीर्तितम् ।  
अतो गणेशदासोऽहं तं नमामि सदा द्विजाः ॥ ४१ ॥

एवमुक्त्वा महायोगी विरराम स शङ्करः ।  
उच्छिन्नसंशया जाताः सनकाद्या वयं नृप ॥ ४२ ॥

विचरामो महीमेतां स्वर्गेषु विवरेषु च ।  
योगमार्गेण योगीशा गाणपत्याः स्वभावतः ॥ ४३ ॥

गणेशदर्शने जातलालसा वयमादरात् ।  
तस्मिन् काले गणाधीशः कश्यपस्यात्मजोऽभवत् ॥ ४४ ॥

काशीराजो महाभक्तो गाणपत्यपरायणः ।  
तस्य गेहे गतो देवः स्वस्य वै कार्यसाधनात् ॥ ४५ ॥

दर्शनार्थं वयं तत्र गताः काश्यां महामते ।  
प्रपश्यामो गणेशं स्म ब्रह्मचारिस्वरूपिणम् ॥ ४६ ॥

तं प्रणम्य वयं राजन् स्थिता भक्त्या समन्विताः ।  
बालरूपधरं देवं स्म स्तुमो बालयूथगम् ॥ ४७ ॥

सनकादय ऊचुः ।  
नमो विनायकायैव कश्यपप्रियसूनवे ।  
अदितेर्जठरोत्पन्नब्रह्मचारिन्नमोऽस्तु ते ॥ ४८ ॥

गणेशाय सदा मायाधार चैतद्विवर्जित ।  
भक्त्यधीनाय वै तुभ्यं हेरम्बाय नमो नमः ॥ ४९ ॥

त्वं ब्रह्म शाश्वतं देव ब्रह्मणां पतिरोजसा ।  
योगायोगादिभेदेन क्रीडसे नात्र संशयः ॥ ५० ॥

आदिमध्यान्तरूपस्त्वं प्रकृतिः पुरुषस्तथा ।  
नादानादौ च सूक्ष्मस्त्वं स्थूलरूपो भवान् प्रभो ॥ ५१ ॥

सुरासुरमयः साक्षान्नरनागस्वरूपधृक् ।  
जलस्थलादिभेदेन शोभसे त्वं गजानन ॥ ५२ ॥

सर्वेभ्यो वर्जितस्त्वं वै मायाहीनस्वरूपधृक् ।  
मायामायिकरूपं त्वां को जानाति गतिं पराम् ॥ ५३ ॥

कथं स्तुमो गणाधीशं योगाकारमयं सदा ।  
वेदा न शम्भुमुख्याश्च शक्ताः स्तोतुं कदाचन ॥ ५४ ॥

वयं धन्या वयं धन्या येन प्रत्यक्षतां गतः ।  
अस्माकं योगिनां ढुण्ढे कुलदेवस्त्वमञ्जसा ॥ ५५ ॥

[[५४]]

इत्युक्त्वा मौनमास्थाय नमामो दण्डवत् स्म तम् ।  
उवाच नो गणाधीशो भक्तिभावनियन्त्रितः ॥ ५६ ॥

विनायक उवाच ।  

भवद्भिर्यत्कृतं स्तोत्रं मदीयं योगशान्तिदम् ।  
भविष्यति महाभागाः पठते शृण्वते सदा ॥ ५७ ॥

यं यमिच्छति तं तं वै दास्यामि स्तोत्रभावितः ।  
भवन्तो गाणपत्याश्च भविष्यथ यथा शिवः ॥ ५८ ॥

एवमुक्त्वा स्वयं बालश्चिक्रीड प्राकृतो यथा ।  
बालकैः सह योगात्मा काश्यपः पूर्ववन्नृप ॥ ५९ ॥

वयं काशीपते राजन् दर्शनार्थं गतास्ततः ।  
तेनाऽपि मानिताः सम्यक् भुक्त्वा याताः पदे पुनः ॥ ६० ॥

एतत्ते कथितं सर्वं योगशान्तिमयं महत् ।  
ज्ञानपूर्णं गणेशाख्यं तं भजस्व नराधिप ॥ ६१ ॥

मुद्गल उवाच ।  

एवमुक्त्वा विधेर्लोके ययुस्ते सनकादयः ।  
पृथुः पुत्रेषु राज्यं स्वं विभज्य च वनं ययौ ॥ ६२ ॥

तत्र योगक्रमणैव गाणपत्यो बभूव ह ।  
पत्न्या सह विनीतात्मा गणेशेऽन्ते लयं ययौ ॥ ६३ ॥

एतत् पृथुलकीर्तेश्च चरितं कथितं पृथोः ।  
शृणुयाद्यः पठेद्वापि सर्वदं तस्य तद् भवेत् ॥ ६४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदतञ्चरिते पृथुचरित्रं नाम पञ्चविंशतितमोऽध्यायः ॥
