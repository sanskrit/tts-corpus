+++
title = "६७ राधाकृष्णगोलोकप्राप्तिवर्णनम्"

+++
॥ श्रीगणेशाय नमः ॥

ब्रह्मोवाच ।  
एवं परस्परं शप्त्वा खेदयुक्ता बभूविरे ।  
गतगर्वाश्च सर्वे ते विचारं चक्रुरादरात् ॥ १ ॥

अहं गोलोकराजोऽहं सर्वाधीशो न संशयः ।  
इयं प्रकृतिरूपा मे कृतौ केनापराधिनौ ॥ २ ॥

कृष्णोऽहं सर्वदेवेश अपि मां विघ्न उत्थितः ।  
अतो वै विघ्नराजः स गणेशः कुरुतेऽखिलम् ॥ ३ ॥

हिताहितं न सन्देहस्तदाधारमिदं जगत् ।  
सस्त्रीकः शरणं यामि ब्रह्माकारमतश्च तम् ॥ ४ ॥

एवं विचार्य देवेशः सस्त्रीको मित्रसंयुतः ।  
पपात भगवान् कृष्णो मृत्युलोके महामुने ॥ ५ ॥

मथुरायां च देवक्यां वसुदेवात् समुद्भवः ।  
कृष्णो यादववंशे वै तेषां स सुखदोऽभवत् ॥ ६ ॥

वृषभानुसुता जाता राधा सा गोकुले मुने ।  
शङ्खचूडो बभूवाऽथ श्रीदामाऽसुरसत्तमः ॥ ७ ॥

ततश्च गोकुलं कृष्णः कंसस्यैव भयाद्ययौ ।  
तत्र राधासमायुक्तो बभूव स जनार्दनः ॥ ८ ॥

ततो विघ्नेशमत्यन्तं भेजतुस्तौ स्वभावतः ।  
षोडशाक्षरमन्त्रेण परे तपसि संस्थितौ ॥ ९ ॥

पुरश्चरणमेकं तौ चक्रतुः परमादरात् ।  
बभूवतुस्ततो ध्यानसमायुक्तौ निरन्तरम् ॥ १० ॥

तपस्त्यक्त्वा तस्य हृदि ध्यानयुक्तौ विशेषतः ।  
तपसोऽधिकमुग्रं वै ध्यानं शास्त्रेषु सम्मतम् ॥ ११ ॥

संवत्सरान् स तत्रैव कृष्णश्चैकादश स्थितः ।  
ततश्च मथुरायां स जगामाक्रूरसंयुतः ॥ १२ ॥

शतवर्षं वियोगेन राधाकृष्णौ बभूवतुः ।  
युक्तौ परमदुःखार्तौ ध्यायन्तौ गणनायकम् ॥ १३ ॥

ततस्तयोश्च सम्प्राप्तो योगः शान्तिप्रदायकः ।  
तेन सन्तोषमापन्नौ गाणपत्यौ बभूवतुः ॥ १४ ॥

गते वर्षशते विप्र जग्मतुस्तौ सहानुगौ ।  
वैशाखपूर्णिमायां वै मुने बदरिकाश्रमम् ॥ १५ ॥

तत्र शम्भुमुखा देवाः सस्त्रीकाश्च समागताः ।  
यात्रार्थं गणनाथस्य मुनयश्च ययुर्मुदा ॥ १६ ॥

शेषादयो महानागा राजानश्च विशेषतः ।  
त्रिलोकस्था जनाः सर्वे जग्मुस्तत्र महामुने ॥ १७ ॥

योगिनः कपिलाद्याश्च तत्राऽहं सङ्गतो मुने ।  
सर्वैर्महोत्सवस्तत्र वार्षिकः क्रियते सदा ॥ १८ ॥

ततस्तं पूजयित्वा ते सर्वे चोपोषणान्विताः ।  
स्थिताश्चक्रुः प्रतिपदि पारणं ते महामुने ॥ १९ ॥

तत्र राधा च कृष्णश्च मिलितौ गणपं निशि ।  
ध्यायन्तौ भावसंयुक्तौ जेपतुर्मन्त्रमुत्तमम् ॥ २० ॥

[[१४२]]

ततस्तयोर्गणेशानो दर्शयामास चोत्तमम् ।  
रूपं चतुर्भुजं साक्षाद्गजवक्त्रादिचिह्नितम् ॥ २१ ॥

तं दृष्ट्वा सहसोत्थाय नेमतुश्चरणाम्बुजे ।  
सरोमाञ्चौ तुष्टुवतुः साश्रुनेत्रौ गणेश्वरम् ॥ २२ ॥

राधाकृष्णावूचतुः ।  
नमस्तुभ्यं पुष्टिपते नमः शङ्करसूनवे ।  
ब्रह्मभूताय देवाय सर्वसिद्धिप्रदाय ते ॥ २३ ॥

स्वानन्दवासिने तुभ्यं ब्रह्मपुत्राय ते नमः ।  
सिद्धिबुद्धिपते ते वै गणेशाय नमो नमः ॥ २४ ॥

हेरम्बाय नमस्तुभ्यं नमो योगमयाय च ।  
सर्वादये च सर्वेश सर्वज्ञाय नमो नमः ॥ २५ ॥

निगुर्णाय नमस्तुभ्यं सगुणाय नमो नमः ।  
गजाननाय वै तुभ्यमभेदाय तयोर्नमः ॥ २६ ॥

शान्तिरूपाय शान्ताय शान्तिदाय महोदर ।  
मूषकश्रेष्ठयानाय गाणपत्यप्रियाय ते ॥ २७ ॥

अनन्तानन्तरूपाय भक्तसंरक्षकाय च ।  
भक्तिप्रियाय देवाय भक्त्यधीनाय ते नमः ॥ २८ ॥

चतुर्बाहुधरायैव नागयज्ञोपवीतिने ।  
शूर्पकर्णाय शूराय परशोर्धर ते नमः ॥ २९ ॥

विष्णुपुत्राय सर्वेषां पित्रे मात्रे नमो नमः ।  
विनायकाय विप्राणां पुत्राय च नमो नमः ॥ ३० ॥

सर्वेषां गर्वहन्त्रे च सर्वेभ्यः सुखदाय ते ।  
लम्बोदराय विघ्नेश ब्रह्मनायक ते नमः ॥ ३१ ॥

किं स्तुवस्त्वां गणाधीश यत्र वेदादयः प्रभो ।  
शम्भुः शुकादयश्चैव बभूवुः कुण्ठिताः परम् ॥ ३२ ॥

आवां गर्वयुतौ जातौ ब्रह्माकारौ वृथा प्रभो ।  
तव तत्र च विघ्नेन कृतं गर्वस्य खण्डनम् ॥ ३३ ॥

साधूनां विघ्नदाता त्वं शान्तियोगार्थमञ्जसा ।  
असाधूनां विनाशाय ह्यतस्त्वां प्रणमावहे ॥ ३४ ॥

विघ्नयुक्ततया ढुण्ढे आवाभ्यां योगसेवया ।  
साक्षात्कारकृतस्त्वं वै समीचीनमिदं कृतम् ॥ ३५ ॥

हृदि चिन्तामणिं त्वां च पश्यावः सततं प्रभो ।  
अतः स शुभदो विघ्नः सञ्जातो नौ गजानन ॥ ३६ ॥

अधुना देहि विघ्नेश भक्तिं ते चरणाम्बुजे ।  
दृढां यया च गर्वेण न भवावः समायुतौ ॥ ३७ ॥

इत्युक्त्वा तं ननृततुः प्रणम्यैव मुदान्वितौ ।  
धन्यौ धन्यौ प्रब्रुवन्तौ दर्शनाद्गणपस्य तौ ॥ ३८ ॥

ब्रह्मोवाच ।  
जगाद गणनाथस्तौ ततो वै भक्तिभावितः ।  
दृष्ट्वा ब्रह्मरसाह्लादयुतौ राधाजनार्दनौ ॥ ३९ ॥

पुष्टिपतिरुवाच ।  
भो राधे कृष्ण मे वाक्यं शृणुतं जगदीश्वरौ ।  
मदीयां भक्तिमत्यन्तं संशयो न करिष्यथः ॥ ४० ॥

सङ्कटे स्मरणेनैव प्रकटः सम्भवाम्यहम् ।  
यं यमिच्छथ आनन्दं सफलः स भविष्यति ॥ ४१ ॥

भवत्कृतमिदं स्तोत्रं पठतां शृण्वतां नृणाम् ।  
सर्वसिद्धिप्रदं पूर्णं भविष्यति सुरेश्वरौ ॥ ४२ ॥

मत्प्रीतिवर्धनं नित्यं वाञ्छितार्थकरं भवेत् ।  
अन्ते स्वानन्ददं कृष्ण भविष्यति न संशयः ॥ ४३ ॥

एवमुक्त्वाऽन्तर्दधेऽसौ गणेशो ब्रह्मनायकः ।  
तौ तं हृदि विशेषेण पश्यन्तौ तस्थतुर्निशि ॥ ४४ ॥

ततः पुनश्च गोलोके गतौ राधाहरी स्वके ।  
बभूवतुरखण्डैश्वर्यसंयुक्तौ महामुने ॥ ४५ ॥

[[१४३]]

अतस्त्वं मदहीनश्च शरणं गणपं व्रज ।  
अगस्त्य तेन ते वाञ्छां पूरयिष्यति स प्रभुः ॥ ४६ ॥

ब्रह्माण्डं वर्तते तस्याऽऽधारेण मुनिसत्तम ।  
सर्वत्र गणनाथोऽयं क्रीडति स्वेच्छया स्वयम् ॥ ४७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते राधाकृष्णगोलोकप्राप्तिवर्णनं नाम सप्तषष्टितमोऽध्यायः ॥
