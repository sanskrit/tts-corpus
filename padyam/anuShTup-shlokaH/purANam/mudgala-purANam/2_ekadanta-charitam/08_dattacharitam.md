+++
title = "०८ दत्तचरितम्"

+++
॥ श्रीगणेशाय नमः ॥

मुद्गल उवाच ।  

एवं दत्तसयोगेन योगभूमिं समाचरन् ।  
नानाचेष्टायुतो दक्ष अवधूतः प्रकाशते ॥ १ ॥

गोवद्भक्षणसंयुक्तः पशुवत्पक्षिवत्कदा ।  
मूत्रादिदेहचेष्टां स चकार मुनिसत्तमः ॥ २ ॥

सहजावस्थया युक्तो बभूवान्तेऽत्रिसम्भवः ।  
तत्रान्तर्यामितां ज्ञात्वा खेदयुक्तो बभूव ह ॥ ३ ॥

व्यक्ताव्यक्तसमेत्यादिनानाब्रह्मसुसंस्थितः ।  
योगेन न स शान्तोऽभूद्ययौ स्वपितरं ततः ॥ ४ ॥

प्रणम्य भगवानत्रिं दत्तो योगिसमावृतम् ।  
साक्षाद्ब्रह्ममयं पूर्णं प्राञ्जलिः पुरतोऽभवत् ॥ ५ ॥

[[१९]]

अत्रिणा मानितः सोऽपि निषसादासने स्वयम् ।  
उवाच ब्रह्मपुत्रं तमत्रिं विनयसंयुतः ॥ ६ ॥

दत्त उवाच ।  

स्वामिन्नानाविधं ब्रह्म मया योगेन साधितम् ।  
तत्रोपाधिः समादृष्ट उपाधिरहितोऽभवम् ॥ ७ ॥

उपाधिं निरुपाधिं च त्यक्त्वा साम्येऽहमास्थितः ।  
तत्त्यक्त्वा तूर्यभूतोऽहं सहजे संस्थितोऽभवम् ॥ ८ ॥

तत्र दृष्ट्वा महायोगिन् स्वाधीनत्वं सदा प्रभो ।  
तेन शान्तिविहीनोऽहं किं करोमि वदस्व भोः ॥ ९ ॥

सहजान्न परं ब्रह्म लभ्यते योगसेवया ।  
अतो मां शान्तियोगं त्वं कथयस्व महामुने ॥ १० ॥

दत्तस्य वचनं श्रुत्वा ब्रह्मपुत्रो महातपाः ।  
अत्रिस्तूवाच तं पुत्रं शान्तिमिच्छन्तमादरात् ॥ ११ ॥

शृणु पुत्र प्रवक्ष्यामि शान्तियोगं सनातनम् ।  
ब्रह्मणा कथितं मे तं येन शान्तोऽहमञ्जसा ॥ १२ ॥

अस्माकं कुलदेव त्वं प्राप्तो गणपतिः प्रभुः ।  
स वै शिवादिदेवानां कुलदेवः प्रकीर्तितः ॥ १३ ॥

शान्तियोगस्वरूपं त्वं तं जानीहि महामते ।  
भजस्व सुप्रयत्नेन तदा शान्तिमवाप्स्यसि ॥ १४ ॥

गणेशात्सर्वमुत्पन्नं तेन संस्थापितं सुत ।  
तस्याराधनमात्रेण कृतकृत्याः शिवादयः ॥ १५ ॥

नामरूपात्मकं सर्वं जगद्ब्रह्म प्रकथ्यते ।  
तदेव शक्तिरूपाख्यं ब्रह्मासद्रूपकं परम् ॥ १६ ॥

तत्रामृतमयं सौरमात्माकारेण संस्थितम् ।  
सद्रूपं तद्विजानीहि ब्रह्म वेदे प्रकीर्तितम् ॥ १७ ॥

तयोरभेदतो ब्रह्म समं सर्वत्र संस्थितम् ।  
सदसन्मयमेवं च विष्णुं जानीहि वेदतः ॥ १८ ॥

?तेभ्यो विलक्षणं तुर्यं नेति रूपं प्रकीर्तितम् ।  
निर्मोहशिवसञ्ज्ञं च स्वाधीनं ब्रह्म तद् बुधैः ॥ १९ ॥

चतुर्णां ब्रह्मणां योगे स्वानन्दः कथ्यते बुधैः ।  
स तु मायामयः साक्षाद्गणेशो वेदवादिभिः ॥ २० ॥

अन्तर्बाह्या क्रिया सर्वा ब्रह्माकारा प्रदृश्यते ।  
कर्मयोगः स विज्ञेयः संयोगः कर्मणां सुत ॥ २१ ॥

ज्ञानात्मचक्षुषा ज्ञानं यद्यद्भवति योगिनाम् ।  
तेषामभेदको योगो ज्ञानयोगः प्रकीर्तितः ॥ २२ ॥

ज्ञानानां कर्मणां चैवाभेदयोगः समात्मकः ।  
आनन्दात्मकरूपो यं द्वैधनाशे स आप्यते ॥ २३ ॥

स्वेच्छया कर्मयोगश्च धृतो येन महात्मना ।  
स्वेच्छया ज्ञानयोगश्च स्वेच्छयानन्दयोगकः ॥ २४ ॥

स्वेच्छया स त्रिभिर्हीनः सहजाख्यः प्रकथ्यते ।  
सदा स्वाधीनरूपश्च स्वेच्छया क्रीडति स्वयम् ॥ २५ ॥

ब्रह्मभूतात्मको योगः स्वानन्दाख्यः प्रकीर्तितः ।  
तत्र स्वाधीनता त्रेधा पराधीनकता कुतः ॥ २६ ॥

ब्रह्मणि ब्रह्मभूतस्य स्वतः परत एव च ।  
उत्थानं नास्ति संयोगात् स्वस्वरूपिणि योगतः ॥ २७ ॥

स्वानन्दे सुतसंयोगो जगतां ब्रह्मणां भवेत् ।  
सर्वाभेदेन योगोऽयं तस्मान्मायासमन्वितः ॥ २८ ॥

अयोगात्मकयोगश्च सदा संयोगवर्जितः ।  
जगतां ब्रह्मणां तत्र प्रवेशोऽतो न विद्यते ॥ २९ ॥

सदा निर्मायिको योगः स्वसंवेद्यविवर्जितः ।  
स्वकीया भेदहीनत्वान्निर्वृत्तिर्योगिभिर्धृता ॥ ३० ॥

ब्रह्म ब्रह्मणि संस्थं यन्नागतं न गतं पुनः ।  

[[२०]]


स्वानन्दनाशतो लभ्यं ब्रह्मभूयमयोगकम् ॥ ३१ ॥

ब्रह्मस्वानन्दवासी स गणेशः कथ्यते बुधैः ।  
न स्वानन्दात्मकः प्रोक्तो वेदे वै वेदवादिभिः ॥ ३२ ॥

क्रीडात्मकगणेशानः स्वानन्दः परिकीर्तितः ।  
संयोगात्मकरूपेण स्वस्वरूपिणि तिष्ठति ॥ ३३ ॥

क्रीडाहीनो गणेशानो योगरूपः प्रकीर्तितः ।  
निरानन्दात्मकत्वेन सदा ब्रह्मणि संस्थितः ॥ ३४ ॥

संयोगायोगयोश्चैव तयोर्नाशे गणेश्वरः ।  
शान्तियोगात्मकः प्रोक्तो योगिभिर्योगसेवया ॥ ३५ ॥

पूर्णयोगात्मकस्तत्र गणेशः परिकीर्तितः ।  
मायायुक्तविहीनत्वं भ्रान्तिमात्रं प्रकीर्तितम् ॥ ३६ ॥

पञ्चचित्तस्वरूपां त्वं बुद्धिं जानीहि पुत्रक ।  
तत्र मोहकरी सिद्धिर्भ्रान्तिदा मोहरूपिणी ॥ ३७ ॥

धर्मार्थकाममोक्षाणां सिद्धिर्भिन्ना प्रदृश्यते ।  
ब्रह्मभूतमयी सिद्धिः कथिता योगिभिस्तथा ॥ ३८ ॥

पञ्चधा चित्तवृत्तिर्या तत्र यद्बिम्बितं सुत ।  
तदेव गणराजस्य रूपं बिम्बात्मकं परम् ॥ ३९ ॥

धर्मार्थकाममोक्षेषु ब्रह्मभूतेषु यत्स्मृतम् ।  
ऐश्वर्यं मोहदं जन्तुर्यत्र भ्रमति लालसी ॥ ४० ॥

पञ्चैश्वर्येषु यद्बिम्बं तदेव गणपस्य च ।  
जीवं जानीहि पुत्र त्वं शान्तियोगस्य सेवया ॥ ४१ ॥

पञ्चचित्तप्रणाशे व पञ्चैश्वर्ये लयं गते ।  
अधुना गणराजस्त्वं भविताऽसि न संशयः ॥ ४२ ॥

त्यजावधूतमार्गं त्वं भव मुख्योऽवधूतकः ।  
अवधूय महच्चित्तं महदैश्वर्यमादरात् ॥ ४३ ॥

अतः शान्तिं भजस्व त्वं दत्तयोगेन सत्वरम् ।  
ददामि ते महामन्त्रं गणेशस्य विधानतः ॥ ४४ ॥

तत एकाक्षरं मन्त्रं ददौ पुत्राय भावतः ।  
अत्रिर्योगविदां श्रेष्ठस्तं प्रणम्य ययावजः ॥ ४५ ॥

साक्षाद्विष्णुस्वरूपश्च दत्तो योगविदां वरः ।  
गङ्गाया दक्षिणे तीरे पूजयामास विघ्नपम् ॥ ४६ ॥

त्यक्त्वा भूमिस्वरूपं स शान्तिमास्थाय योगवित् ।  
अभजत्तं सुभावेन गणपं हृदि चिन्तयन् ॥ ४७ ॥

महायोगी स्वयं दत्तो वर्षेणैकेन शौनक ।  
शान्तिं प्राप्तो विशेषेण गाणपत्यो बभूव ह ॥ ४८ ॥

तं द्रष्टुं गणपस्तत्र ययौ भक्तं निजेच्छया ।  
भक्तवात्सल्यतो देव आश्रमे सुखशान्तिदे ॥ ४९ ॥

तं दृष्ट्वा सहसोत्थाय प्रणनाम कृताञ्जलिः ।  
तुष्टाव सुस्थिरो भूत्वा विघ्नेशं कुलदैवतम् ॥ ५० ॥

श्रीदत्त उवाच ।  

नमो गणपते तुभ्यं नमो योगस्वरूपिणे ।  
योगिभ्यो योगदात्रे च शान्तियोगात्मने नमः ॥ ५१ ॥

सिद्धिबुद्धिपते तुभ्यं पञ्चचित्तप्रधारक ।  
नानाविहारशीलाय गणेशाय नमो नमः ॥ ५२ ॥

सिद्धिदात्रे नमस्तुभ्यं नानैश्वर्यप्रदायिने ।  
मोहहन्त्रे मोहकर्त्रे हेरम्बाय नमो नमः ॥ ५३ ॥

स्वानन्दवासिने तुभ्यं संयोगाभेदधारिणे ।  
नानामायाविहाराय विघ्नेशाय नमो नमः ॥ ५४ ॥

साङ्ख्याय ब्रह्मनिष्ठाय बोधहीनाय धीमते ।  
परादुत्थानरूपाय विदेहाय नमो नमः ॥ ५५ ॥

बोधाय सर्वरूपाय देहदेहिमयाय च ।  
स्वत उत्थानरूपाय प्रकृतिप्रलयाय ते ॥ ५६ ॥

साहङ्काराय देवाय जगदीशाय ते नमः ।  

[[२१]]


महते बिन्दुरूपाय जगद्रूपाय ते नमः ॥ ५७ ॥

नादात्मकगुणेशाय नानावेषप्रधारिणे ।  
ब्रह्मणे सृष्टिकर्त्रे ते पितामह नमोऽस्तु ते ॥ ५८ ॥

हरये पालकायैव नानादेहधराय ते ।  
संहर्त्रे शङ्करायैव कर्माकाराय भानवे ॥ ५९ ॥

शक्तये च क्रियामूर्ते देवमानवरूपिणे ।  
नागासुरमयायैव ढुण्ढिराजाय ते नमः ॥ ६० ॥

स्थावराय नमस्तुभ्यं जङ्गमाय नमो नमः ।  
जगद्रूपाय देवाय ब्रह्मणे ते नमो नमः ॥ ६१ ॥

किं स्तौमि त्वां गणाधीश योगाकारेण संस्थितम् ।  
वेदादयः समर्था न त्वामतः प्रणमाम्यहम् ॥ ६२ ॥

धन्यो देहो मदीयोद्य पितरौ कुलमेव च ।  
विद्यायोगस्तपश्चैव त्वदङ्घ्रियुगदर्शनात् ॥ ६३ ॥

इत्युक्त्वा भक्तिभावेन सम्प्लुतोऽसौ महामुनिः ।  
ननर्त हृष्टरोमासावानन्दाश्रु सृजन्मुहुः ॥ ६४ ॥

ततस्तं स्वकरे धृत्वा गणनाथः स सस्वजे ।  
उवाच योगिनं पूर्णं वचनं परमाद्भुतम् ॥ ६५ ॥

श्रीगणेश उवाच ।  

धन्योऽसि दत्त योगीन्द्रो जातोऽसि मदनुग्रहात् ।  
त्वं पूर्णां लभसे शान्तिमचलां मयि सर्वदा ॥ ६६ ॥

न भेदस्ते कदाचित्ते भविष्यति महामुने ।  
त्वत्प्रीतिसम्प्रवृद्ध्यर्थमत्र स्थास्यामि निश्चलः ॥ ६७ ॥

गाणेशज्ञानमाहात्म्यं त्वयात्रेश्च मुखाच्छ्रुतम् ।  
साक्षात्कारकरं तस्माद् विज्ञानक्षेत्रकं त्विदम् ॥ ६८ ॥

विज्ञानगणपो दत्तनाम्नाख्यातो भवाम्यहम् ।  
दर्शनाच्छान्तिसन्दाता भविष्याम्यत्र मानद ॥ ६९ ॥

अत्र वासं प्रकुर्वन्ति मदर्थं भक्तिसंयुताः ।  
शान्तियोगं सदा तेभ्यो दास्यामि तव सन्निधौ ॥ ७० ॥

पुराऽत्र तु शिवेनैव ज्ञानं साक्षात्कृतं परम् ।  
विज्ञानेश्वरनामेति स मया शङ्करः कृतः ॥ ७१ ॥

तस्यात्र सन्निधौ स्थित्वा त्वया ज्ञानं प्रसाधितम् ।  
अतः शङ्करमित्रत्वं प्राप्तोऽसि मदनुग्रहात् ॥ ७२ ॥

त्वया कृतमिदं स्तोत्रं योगशान्तिप्रदं भवेत् ।  
पठतां शृण्वतां नॄणां ब्रह्मभूयकरं तथा ॥ ७३ ॥

धर्मार्थकाममोक्षाणां दायकं प्रभविष्यति ।  
सर्वसिद्धिप्रदं चैव सर्वेभ्यो ज्ञानदायकम् ॥ ७४ ॥

इत्युक्त्वान्तर्दधे तत्र गणेशो भक्तवत्सलः ।  
दत्तः खिन्नश्च तं ध्यात्वा तस्थौ तत्र प्रजापते ॥ ७५ ॥

ततस्तत्कृपया तेन स्वात्मा तत्र समर्पितः ।  
योगाभेदमयत्वेन जात आत्मनिवेदकः ॥ ७६ ॥

दत्तो भक्तो गणेशश्च स्वामी तस्येति नाशितम् ।  
स्वामिन्यसौ सेवकोपि तदाकारेण संस्थितः ॥ ७७ ॥

इयं भक्तिर्गणेशस्यात्मनिवेदनरूपिणी ।  
दत्तेन साधिता मुख्या शान्तियोगप्रयत्नतः ॥ ७८ ॥

एतस्मिन्नन्तरे तत्र प्रकटोऽभूत् स्वयं शिवः ।  
विज्ञानेश्वरनामाऽसौ दत्तं तं परिषस्वजे ॥ ७९ ॥

अहो दत्त महाभाग मम मित्रत्वमागतः ।  
अत्रैवैनं गणेशानमध्यायं योगसेवया ॥ ८० ॥

ततो दत्तं पुरस्कृत्य शङ्करो ब्राह्मणैः सह ।  
गणेशं स्थापयामास गङ्गाया दक्षिणे तटे ॥ ८१ ॥

विज्ञानगणराजेति नाम चक्रे महर्षिभिः ।  

[[२२]]


क्षेत्रं तदादेर्विख्यातं बभूव गणपस्य तत् ॥ ८२ ॥

विज्ञाननामकं पुण्यं शान्तियोगफलप्रदम् ।  
सर्वसिद्धिकरं क्षेत्रं यात्राकारि जनस्य च ॥ ८३ ॥

ज्येष्ठशुक्लचतुर्थ्यां तैः स्थापितो गणनायकः ।  
अतस्तत्र महोत्साहस्तद्दिने कुर्वते नराः ॥ ८४ ॥

योगिभिर्देवगन्धर्वैः सिद्धैर्नागैश्च मानुषैः ।  
नानाजनैस्तथा दक्षसेवितं क्षेत्रमुत्तमम् ॥ ८५ ॥

एतद्दत्तस्य माहात्म्यं यः शृणोति नरोत्तमः ।  
पठेद्वा भविता तस्य सर्वसिद्धिर्न संशयः ॥ ८६ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते दत्तचरितं नामाऽष्टमोऽध्यायः ॥
