+++
title = "५५ मदासुरचरितसमाप्तिः"

+++
॥ श्रीगणेशाय नमः ॥

गृत्समद उवाच ।  

मदासुरं सुशान्तं वै दृष्ट्वा विष्णुमुखाः सुराः ।  
भृग्वादयश्च योगीन्द्रा एकदन्तं समाययुः ॥ १ ॥

प्रणम्य तं प्रपूज्याऽऽदौ पुनस्ते नेमुरादरात् ।  
तुष्टुवुर्हर्षसंयुक्ता एकदन्तं गजाननम् ॥ २ ॥

देवर्षय ऊचुः ।  
सदात्मरूपं सकलादिभूतममायिनं सोऽहमचिन्त्यबोधम् ।  
अथादिमध्यान्तविहीनमेकं तमेकदन्तं शरणं व्रजामः ॥ ३ ॥

अनन्तचिद्रूपमयं गणेशमभेदभेदादिविहीनमाद्यम् ।  
हृदि प्रकाशस्य धरं स्वधीस्थं तमेकदन्तं शरणं व्रजामः ॥ ४ ॥

समाधिसंस्थं हृदि योगिनां तु प्रकाशरूपेण विभान्तमेवम् ।  
सदा निरालम्बसमाधिगम्यं तमेकदन्तं शरणं व्रजामः ॥ ५ ॥

स्वबिम्बभावेन विलासयुक्तां प्रकृत्य मायां विविधस्वरूपाम् ।  
सुवीर्यकं तत्र ददाति यो वै तमेकदन्तं शरणं व्रजामः ॥ ६ ॥

यदीय वीर्येण समर्थभूतं स्वमायया संरचितं च विश्वम् ।  
तुरीयकं ह्यात्मकवित्तिसञ्ज्ञं तमेकदन्तं शरणं व्रजामः ॥ ७ ॥

[[११५]]

त्वदीयसत्ताधरमेकदन्तं गुणेश्वरं यं गुणबोधितारम् ।  
भजन्त आद्यं तमजं त्रिसंस्थास्तमेकदन्तं शरणं व्रजामः ॥ ८ ॥

ततस्त्वया प्रेरितनादकेन सुषुप्तिसञ्ज्ञं रचितं जगद्वै ।  
समानरूपं च तथैकभूतं तमेकदन्तं शरणं व्रजामः ॥ ९ ॥

तदेव विश्वं कृपया प्रभूतं द्विभावमादौ तमसा विभातम् ।  
अनेकरूपं च तथैकभूतं तमेकदन्तं शरणं व्रजामः ॥ १० ॥

ततस्त्वया प्रेरितकेन सृष्टं सुसूक्ष्मभावं जगदेकसंस्थम् ।  
सुसात्त्विकं स्वप्नमनन्तमाद्यं तमेकदन्तं शरणं व्रजामः ॥ ११ ॥

तत् स्वप्नमेवं तपसा गणेश सुसिद्धिरूपं द्विविधं बभूव ।  
सदैकरूपं कृपया च ते यत्तमेकदन्तं शरणं व्रजामः ॥ १२ ॥

त्वदाज्ञया तेन सदा हृदिस्थ तथा सुसृष्टं जगदंशरूपम् ।  
विभिन्नजाग्रन्मयमप्रमेयं तमेकदन्तं शरणं व्रजामः ॥ १३ ॥

तदेव जाग्रद्रजसा विभातं विलोकितं त्वत्कृपया स्मृतेश्च ।  
बभूव भिन्नं च सदैकरूपं तमेकदन्तं शरणं व्रजामः ॥ १४ ॥

तदैव सृष्ट्वा प्रकृतिस्वभावात्तदन्तरे त्वं च विभासि नित्यम् ।  
धियः प्रदाता गणनाथ एकस्तमेकदन्तं शरणं व्रजामः ॥ १५ ॥

सर्वे ग्रहा भानि यदाज्ञया च प्रकाशरूपाणि विभान्ति खे वै ।  
भ्रमन्ति नित्यं स्वविहारकार्यात्तमेकदन्तं शरणं व्रजामः ॥ १६ ॥

त्वदाज्ञया सृष्टिकरो विधाता त्वदाज्ञया पालक एव विष्णुः ।  
त्वदाज्ञया संहारको हरो वै तमेकदन्तं शरणं व्रजामः ॥ १७ ॥

यदाज्ञया भूस्तु जले प्रसंस्था यदाज्ञयाऽऽपः प्रवहन्ति नद्यः ।  
स्वतीरसंस्थश्च कृतः समुद्रस्तमेकदन्तं शरणं व्रजामः ॥ १८ ॥

यदाज्ञया देवगणा दिविस्था यच्छन्ति वै कर्मफलानि नित्यम् ।  
यदाज्ञया शैलगणाः स्थिरा वै तमेकदन्तं शरणं व्रजामः ॥ १९ ॥

यदाज्ञया शेष इलाधरो वै यदाज्ञया मोहद एव कामः ।  
यदाज्ञया कालधरोऽर्यमा च तमेकदन्तं शरणं व्रजामः ॥ २० ॥

यदाज्ञया वाति विभाति वायुर्यदाज्ञयाऽग्निर्जठरादिसंस्थः ।  
यदाज्ञयेदं सचराचरं च तमेकदन्तं शरणं व्रजामः ॥ २१ ॥

तदन्तरिक्षं स्थितमेकदन्तं त्वदाज्ञया सर्वमिदं विभाति ।  
अनन्तरूपं हृदि बोधकं त्वां तमेकदन्तं शरणं व्रजामः ॥ २२ ॥

सुयोगिनो योगबलेन साध्यं प्रकुर्वते कः स्तवने समर्थः ।  
अतः प्रणामेन सुसिद्धिदोऽस्तु तमेकदन्तं शरणं व्रजामः ॥ २३ ॥

गृत्समद उवाच ।  

एवं स्तुत्वा गणेशानं देवाः समुनयः प्रभुम् ।  
तूष्णीम्भावं प्रपद्यैव ननृतुर्हर्षसंयुताः ॥ २४ ॥

स तानुवाच प्रीतात्मा देवर्षीणां स्तवेन वै ।  
एकदन्तो महाभागान् देवर्षीन् भक्तवत्सलः ॥ २५ ॥

एकदन्त उवाच ।  

स्तोत्रेणाऽहं प्रसन्नोऽस्मि सुराः सर्षिगणाः खलु ।  
वृणुध्वं वरदोऽहं वो दास्यामि मनसीप्सितम् ॥ २६ ॥

भवत्कृतं मदीयं यत् स्तोत्रं प्रीतिप्रदं च तत् ।  
भविष्यति न सन्देहः सर्वसिद्धिप्रदायकम् ॥ २७ ॥

यद्यदिच्छति तत्तद्वै प्राप्नोति स्तोत्रपाठकः ।  
पुत्रपौत्रादिकं सर्वं कलत्रं धनधान्यकम् ॥ २८ ॥

[[११६]]

गजाश्वादिकमत्यन्तं राज्यभोगादिकं ध्रुवम् ।  
भुक्तिं मुक्तिं च योगं वै लभते शान्तिदायकम् ॥ २९ ॥

मारणोच्चाटनादीनि राज्यबन्धादिकं च यत् ।  
पठतां शृण्वतां नॄणां भवेत्तद्बन्धहीनता ॥ ३० ॥

एकविंशतिवारं यः श्लोकानेवैकविंशतिम् ।  
पठेद्वै हृदि मां स्मृत्वा दिनानि त्वेकविंशतिम् ॥ ३१ ॥

न तस्य दुर्लभं किञ्चित् त्रिषु लोकेषु वै भवेत् ।  
असाध्यं साधयेन् मर्त्यः सर्वत्र विजयी भवेत् ॥ ३२ ॥

नित्यं यः पठति स्तोत्रं ब्रह्मीभूतः स वै नरः ।  
तस्य दर्शनतः सर्वे देवाः पूता भवन्ति च ॥ ३३ ॥

एवं तस्य वचः श्रुत्वा प्रहृष्टा अमरर्षयः ।  
ऊचुः सर्वे करपुटैर्भक्त्या युक्ता गजाननम् ॥ ३४ ॥

देवर्षय ऊचुः ।  
धन्या वयं गणेशान एकदन्तधर प्रभो ।  
त्वदीयदर्शनादेव भाषणान्नात्र संशयः ॥ ३५ ॥

वरं देहि त्वदीया नो भक्तिश्च सुदृढा भवेत् ।  
मायाहीनास्तथा देव कृतकृत्या भवामहे ॥ ३६ ॥

यदा सङ्कटयुक्ता वै वयं स्याम गजानन ।  
तदा नो रक्ष देवेश वरमेवं वृणीमहे ॥ ३७ ॥

तेषां वचनमाकर्ण्य तानुवाच तथास्त्विति ।  
एकदन्तोऽन्न्तर्दधेऽसौ स्वस्वानन्दगतोऽभवत् ॥ ३८ ॥

देवा मुनिगणाः सर्वे ययुः स्वस्वपदेषु च ।  
स्वस्वधर्मयुता नित्यमभजन्नेकदन्तकम् ॥ ३९ ॥

एवं मदासुरस्तेन शान्तिरूपधरः कृतः ।  
प्रह्लाद चैकदन्तेन कथितं ते चरित्रकम् ॥ ४० ॥

दुष्टसङ्गतियोगेन त्वं मदोत्सिक्तभावतः ।  
अनादृत्य विधातारं भ्रष्टो ज्ञानान्न संशयः ॥ ४१ ॥

एकदन्तं गणेशं त्वं भजाऽतो दैत्यनायक ।  
तेन शान्तो महाभाग भविष्यसि न संशयः ॥ ४२ ॥

स एव एकदन्तस्तु भक्तानां कार्यसिद्धये ।  
करोति स्वावतारांश्च नानारूपांस्तु दैत्यप ॥ ४३ ॥

परमौ दारुणौ दैत्यौ देवान्तकनरान्तकौ ।  
सम्भूतौ तौ हतौ तेन भूत्वा कश्यपवेश्मनि ॥ ४४ ॥

तथैव दुर्मतिर्नाम दैत्योऽभूद्धर्मलोपकः ।  
शान्तये तस्य विघ्नेशः शिवपुत्रो बभूव ह ॥ ४५ ॥

गणासुरेण दुष्टेन धर्मलोपः कृतो यदा ।  
तदा कपिलपुत्रोऽभूत् स एव त्वेकदन्तकः ॥ ४६ ॥

एवं नानावतारैः पालयते सकलं जगत् ।  
एकदन्तः कलांशेन धर्मरक्षणतत्परः ॥ ४७ ॥

तेषां कथा न शक्या वै गदितुं केनचित् परा ।  
गुणान्तं न ययुर्यस्य ब्रह्माद्या मुनयः सुराः ॥ ४८ ॥

अतस्त्वमेकदन्तं तं भज भावेन दैत्यप ।  
तेन सर्वं च ते ज्ञानं भविष्यति सुशान्तिदम् ॥ ४९ ॥

एवं मदासुरस्याऽपि कृतं खण्डनमञ्जसा ।  
एकदन्तेन सङ्क्षेपाच्चरितं कथितं मया ॥ ५० ॥

पठेद्यः शृणुयात्तस्मै भक्तिं मुक्तिं ददाति सः ।  
एकदन्तः प्रसन्नात्मा सदा भवति सौख्यदः ॥ ५१ ॥

नासुरेण स्वभावेन मदस्तं पीडयिष्यति ।  
शान्तिरूपेण नित्यं स संरक्षेद्दैत्यनायकः ॥ ५२ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते मदासुरचरितसमाप्तिर् नाम पञ्चपञ्चाशत्तमोऽध्यायः ॥

[[११७]]

