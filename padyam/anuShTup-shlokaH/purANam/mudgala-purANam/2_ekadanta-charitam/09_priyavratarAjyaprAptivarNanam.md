+++
title = "०९ प्रियव्रतराज्यप्राप्तिवर्णनम्"

+++
॥ श्रीगणेशाय नमः ॥

सूत उवाच ।  

दुर्वासाः शङ्करस्यांशस्तताप परमं तपः ।  
नेति ब्रह्मणि सञ्जातो ब्रह्मभूतो महामुनिः ॥ १ ॥

तमतिक्रोधसंयुक्तमशान्तं शान्तिलालसम् ।  
संवीक्ष्य दत्तवज्ज्ञानं ददावत्रिर्महामुनिः ॥ २ ॥

मयूरेशक्षेत्रके स गणेशध्यानमास्थितः ।  
स्वभक्त्या गणराजेन शान्तियोगयुतः कृतः ॥ ३ ॥

तदारभ्य महायोगी दुर्वासाः शान्तिधारकः ।  
क्रोधहीनस्वभावः स सञ्जातो ब्रह्मवित्तमः ॥ ४ ॥

एतदत्रिसुतानां ते चरितं कथितं मया ।  
यथा दक्षाय भो विप्र मुद्गलेन प्रकाशितम् ॥ ५ ॥

अधुना कथयिष्यामि स्वायम्भुवजसन्ततेः ।  
चरितं सर्वपापघ्नं कथितं मुद्गलेन यत् ॥ ६ ॥

शौनक उवाच ।  

कथं मुद्गलविप्रेण कथितं तस्य धीमतः ।  
चरित्रं वद सर्वं मे यथा दक्षेण संश्रुतम् ॥ ७ ॥

सूत उवाच ।  

शापमोहितदक्षस्तु श्रुत्वात्रेयसमुद्भवम् ।  
चरितं योगरूपं स मुद्गलं पुनरब्रवीत् ॥ ८ ॥

दक्ष उवाच ।  

धन्योऽत्रिर्यस्य पुत्रा वै गाणपत्या महौजसः ।  
योगिनो योगदातारः श्रुतं तेषां चरित्रकम् ॥ ९ ॥

अधुना वद मे ब्रह्मन् सृष्टिमार्गं पुरातनम् ।  
स्वायम्भुवमनोः पुत्रौ चक्रतुः किं महौजसौ ॥ १० ॥

सूत उवाच ।  

दक्षस्य वचनं श्रुत्वा हर्षयुक्तेन चेतसा ।  
जगाद तं महायोगी मुद्गलः परमार्थवित् ॥ ११ ॥

मुद्गल उवाच ।  

स्वायम्भुवमनोः पुत्रौ सञ्जातो पूर्णधार्मिको ।  
प्रियव्रतोत्तानपादौ नाम्ना ख्यातौ प्रजापती ॥ १२ ॥

जगाम साधनरतो वनं ज्येष्ठः प्रियव्रतः ।  
देहादि नश्वरं मत्वाऽभूत्स खिन्नो मनुस्ततः ॥ १३ ॥

जगाम नारदस्तत्र सहसा तं मनुर्जगौ ।  
पुत्रं प्रियव्रतं विप्र बोधयस्व विधानतः ॥ १४ ॥

तथेति नारदस्तत्र ययौ तस्य महाश्रमम् ।  
तं दृष्ट्वोत्थाय राजर्षिः प्रणनाम कृताञ्जलिः ॥ १५ ॥

स्वकीयाज्ञावशं पुत्रं मानसे वीक्ष्य संस्थितम् ।  
तं जगाद महातेजा नारदो राजसत्तमम् ॥ १६ ॥

[[२३]]

नारद उवाच ।  

शृणु पुत्र महाभाग प्रियव्रत महामते ।  
देहादि नश्वरं सर्वं त्वया ज्ञातं महाद्भुतम् ॥ १७ ॥

तथापि नरदेहोऽयमृणत्रयसमन्वितः ।  
नरदेहकृतं कर्म तन्मूलं सकलं जगत् ॥ १८ ॥

सर्वेषामन्नरूपोऽयं नरदेहो न संशयः ।  
तस्य पोषणमत्यन्तं कर्तव्यं देहधारिणा ॥ १९ ॥

स्वधर्मपालनेनैव वर्णाश्रमविधानतः ।  
देहिना कृतपुण्येनान्नेन विश्वं प्रपोषितम् ॥ २० ॥

यज्ञादिभिर्ऋणं दैवं श्राद्धाद्यैश्चैव पैतृकम् ।  
पुत्रोत्पादनमार्गेण मानुष्यं नाशमेष्यति ॥ २१ ॥

अधुना ऋणयुक्तस्त्वं वनं कस्मात्समागतः ।  
कुरु राज्यं महाभाग स्वधर्मनिरतो मुदा ॥ २२ ॥

पुत्रेषु राज्यमात्मीयं स्थापयित्वा च शाश्वतम् ।  
पश्चात्त्वं वनमाविश्य योगाभ्यासरतो भव ॥ २३ ॥

मुद्गल उवाच ।  

नारदस्य वचः श्रुत्वा हर्षितो राजसत्तमः ।  
उवाच तं मनोः पुत्रः प्राञ्जलिः श्रद्धयान्वितः ॥ २४ ॥

प्रियव्रत उवाच ।  

स्वामिन्विज्ञप्तुमिच्छामि वद मे त्वं महामते ।  
केनोपायेन योगीन्द्र ब्रह्मभूतो भवेन्नरः ॥ २५ ॥

नारद उवाच ।  

शृणु पुत्र प्रवक्ष्यामि ब्रह्मभूयपदप्रदम् ।  
मार्गं संसाध्य शान्तिं च लभते मानवः स्वयम् ॥ २६ ॥

गणेशं योगरूपं तं ज्ञात्वैव ब्रह्मनायकम् ।  
ब्रह्मभूतो भवेज्जन्तुः साधनेन महामते ॥ २७ ॥

गणशब्दः समूहस्य वाचकः परिकीर्तितः ।  
समूहा योगरूपाश्च बाह्यान्तरविभेदतः ॥ २८ ॥

अन्नानां सकलानां च समूहेन्नमयं सुत ।  
कथितं ब्रह्म वेदेषु एवं नानागणाः स्मृताः ॥ २९ ॥

तेषां पतिं गणेशानं तं ज्ञात्वा योगिनः पुरा ।  
शान्तिं प्राप्ता विशेषेण शान्तियोगमयं परम् ॥ ३० ॥

अस्माकं कुलदेवत्वं सम्प्राप्तोऽसौ गजाननः ।  
तमाराधय यत्नेन ततः क्षेमं भविष्यति ॥ ३१ ॥

गुणेशो गणराज सम्पूज्य वै भक्तिभावतः ।  
बभूव ब्रह्मभूतश्च भक्त्यास्माकं पितामहः ॥ ३२ ॥

तस्य पुत्राः समाख्याता ब्रह्मविष्णुमहेश्वराः ।  
सूर्यः शक्तिश्च पञ्चैते तं समाराध्य भोगिनः ॥ ३३ ॥

ततस्ते शान्तिमत्यन्तं प्राप्ता विश्वेश्वराः सुत ।  
ब्रह्मणश्च वयं पुत्रा भजामस्तं गणाधिपम् ॥ ३४ ॥

ततो योगीन्द्रमुख्याश्च वयं जाताः प्रियव्रत ।  
सर्वज्ञानसमायुक्ता बन्धहीना विशेषतः ॥ ३५ ॥

तथा त्वमपि राजेन्द्र गणेशं भज भावतः ।  
तवातः सुलभं सर्वं भविष्यति सदानघ ॥ ३६ ॥

तत एकाक्षरं मन्त्रं ददौ तस्मै महामुनिः ।  
गणेशाराधनं सर्वं बोधयामास यत्नतः ॥ ३७ ॥

एतस्मिन्नन्तरे तत्र ब्रह्मणा सह सङ्गतः ।  
स्वायम्भुवो मनुः सुज्ञस्तौ दृष्ट्वा प्रणतौ सुतौ ॥ ३८ ॥

ब्रह्मणा बोधितोऽत्यन्तं पुनः पौत्रः प्रियव्रतः ।  
मनुना सहराजर्षिर्ययौ स्वनगरे तदा ॥ ३९ ॥

पुत्रौ स्वायम्भुवो राज्ये समास्थाप्य वनं ययौ ।  
योगेनाराधयामास गणेशं भक्तिसंयुतः ॥ ४० ॥

क्रमेण पञ्चभूमीनां चित्तस्य परतो गतः ।  
त्यक्त्वा चित्तं महायोगी ब्रह्मभूतो बभूव ह ॥ ४१ ॥

शान्तियोगं समाश्रित्य ब्रह्मलोकं जगाम ह ।  
तत्रैव संस्थितोऽभूत्स गणेशभजने रतः ॥ ४२ ॥

[[१०]]

प्रियव्रतः स्वयं राजा पालयामास मेदिनीम् ।  
धर्मेण नीतिदानेन त्यागेन यश आर्जयत् ॥ ४३ ॥

स्वस्वधर्मरताः सर्वे जना वर्णाश्रमान्विताः ।  
मुदिताः सत्यशीलाच स्थिते राज्ये प्रिय व्रते ॥ ४४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते प्रियव्रतराज्यप्राप्तिवर्णनं नाम नवमोऽध्यायः ॥
