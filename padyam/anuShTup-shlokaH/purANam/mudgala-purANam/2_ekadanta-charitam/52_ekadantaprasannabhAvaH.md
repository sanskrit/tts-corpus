+++
title = "५२ एकदन्तप्रसन्नभावः"

+++
॥ श्रीगणेशाय नमः ॥

गृत्समद उवाच ।  

एवं दीनस्वभावेन प्रार्थितो मुनिसत्तमः ।  
सनत्कुमार आनन्ददायकं तानुवाच ह ॥ १ ॥

सनत्कुमार उवाच ।  

शृणुतेशादयो देवा मदासुरविनाशने ।  
उपायं कथयिष्यामि तत् कुरुध्वं सुरेश्वराः ॥ २ ॥

गणेशं पूजयध्वं वै यूयं सर्वे समादृताः ।  
सबाह्यान्तरसंस्थं तं हनिष्यति मदासुरम् ॥ ३ ॥

सनत्कुमारवाक्यं तच्छ्रुत्वा देवर्षिसत्तमाः ।  
ऊचुस्तं प्रणिपत्यादौ भक्तिनम्रात्मकन्धराः ॥ ४ ॥

देवर्षय ऊचुः ।  
केनोपायेन देवेशं गणेशं मुनिसत्तम ।  
पूजयाम विशेषेण तं वद त्वं यथातथम् ॥ ५ ॥

एवं पृष्टो महायोगी देवैश्च मुनिभिः सह ।  
उवाचाराधनं तेभ्यो गाणपत्यो महायशाः ॥ ६ ॥

एकाक्षरेण तं देवं हृदिस्थं गणनायकम् ।  
विधिना पूजयध्वं च तुष्टस्तेन भविष्यति ॥ ७ ॥

ध्यानं तस्य प्रवक्ष्यामि शृणुध्वं सुरसत्तमाः ।  
यूयं तं तादृशं ध्यात्वा तोषयध्वं निधानतः ॥ ८ ॥

एकदन्तं चतुर्बाहुं गजवक्त्रं महोदरम् ।  
सिद्धिबुद्धिसमायुक्तं मूषकारूढमेव च ॥ ९ ॥

नाभिशेषं सपाशं वै परशुं कमलं शुभम् ।  
अभयं दधतं चैव प्रसन्नवदनाम्बुजम् ॥ १० ॥

भक्तेभ्यो वरदं नित्यमभक्तानां निषूदनम् ।  
एतादृशं हृदि ध्यात्वा सेवध्वं चैकदन्तकम् ॥ ११ ॥

सर्वेषां हृदि संस्थोऽयं बुद्धिप्रेरकभावतः ।  
स्वयं बुद्धिपतिः साक्षादात्मा वै सर्वदेहिनाम् ॥ १२ ॥

एकशब्दो मता माया देहरूपा विलासिनी ।  
सत्तात्मको दन्तशब्दः प्रोक्तस्तत्र न संशयः ॥ १३ ॥

मायाया धारकोऽयं वै सत्तामात्रेण संस्थितः ।  
एकदन्तो गणेशानः कथ्यते वेदवादिभिः ॥ १४ ॥

सर्वसत्ताधरं पूर्णमेकदन्तं गजाननम् ।  
सेवध्वं भक्तिभावेन भविष्यति सदा सुखम् ॥ १५ ॥

सनत्कुमार उक्त्वैवं ययौ योगी स आदरात् ।  
जयहेरम्बमन्त्रं वै समुच्चार्य मुखेन सः ॥ १६ ॥

ततो देवगणाः सर्वे मुनयस्तपसि स्थिताः ।  
एकाक्षरविधानेन तोषयामासुरादरात् ॥ १७ ॥

पत्रभक्षा निराहारा वायुभक्षा जलाशिनः ।  
कन्दमूलफलाहाराः केचित् केचिद्बभूविरे ॥ १८ ॥

संस्थिता ध्याननिष्ठा वै जपहोमपरायणाः ।  
नानातपःप्रभावेणाऽतोषयन् गणनायकम् ॥ १९ ॥

गते वर्षशते चैव सन्तुष्टश्चैकदन्तकः ।  
आययौ तान् वरं दातुं ध्यातस्तैर्यादृशस्तथा ॥ २० ॥

जगाद स तपोयुक्तान् मुनीन् देवान् गजाननः ।  
वरं वृणुत तुष्टोऽहं दास्यामि ब्राह्मणाऽमराः ॥ २१ ॥

तस्य तद्वचनं श्रुत्वा हृष्टा देवर्षयोऽभवन् ।  
उन्मील्य लोचने देवमपश्यन् सविधस्थितम् ॥ २२ ॥

दृष्ट्वा मूषकसंस्थं तं प्रणेमुस्ते गजाननम् ।  
मुनयो देवदेवेन्द्रा भक्तियुक्ता अपूजयन् ॥ २३ ॥

पूजयित्वा यथान्यायं प्रणम्य करसम्पुटैः ।  
तुष्टुवुश्चैकदन्तं तं भक्तिनम्रात्मकन्धराः ॥ २४ ॥

देवर्षय ऊचुः ।  
नमस्ते गजवक्त्राय गणेशाय नमो नमः ।  
अनन्तानन्दभोक्त्रे वै ब्रह्मणे ब्रह्मरूपिणे ॥ २५ ॥

[[११०]]

आदिमध्यान्तहीनाय चराचरमयाय ते ।  
अनन्तोदरसंस्थाय नाभिशेषाय ते नमः ॥ २६ ॥

कर्त्रे पात्रे च संहर्त्रे त्रिगुणानामधीश्वर ।  
सर्वसत्ताधरायैव निर्गुणाय नमो नमः ॥ २७ ॥

सिद्धिबुद्धिपते तुभ्यं सिद्धिबुद्धिप्रदाय च ।  
ब्रह्मभूताय देवेश सगुणाय नमो नमः ॥ २८ ॥

परशुं दधते तुभ्यं कमलेन प्रशोभिने ।  
पाशाभयधरायैव महोदर नमो नमः ॥ २९ ॥

मूषकारूढदेवाय मूषकध्वजिने नमः ।  
आदिपूज्याय सर्वाय सर्वपूज्याय ते नमः ॥ ३० ॥

गुणसंयुक्तकायाय निर्गुणात्मकमस्तक ।  
तयोरभेदरूपेण चैकदन्ताय ते नमः ॥ ३१ ॥

वेदान्तागोचरायैव वेदान्तालभ्यकाय ते ।  
योगाधीशाय वै तुभ्यं ब्रह्माधीशाय ते नमः ॥ ३२ ॥

अपारगुणधारायानन्तमायाप्रचालक ।  
नानावतारभेदाय शान्तिदाय नमो नमः ॥ ३३ ॥

वयं धन्या वयं धन्या यैर्दृष्टो गणनायकः ।  
ब्रह्मभूयमयः साक्षात् प्रत्यक्षं पुरतः स्थितः ॥ ३४ ॥

एवं स्तुत्वा प्रहर्षेण ननृतुर्भक्तिसंयुताः ।  
साश्रुनेत्रान् सरोमाञ्चान् दृष्ट्वा तान् ढुण्ढिरब्रवीत् ॥ ३५ ॥

एकदन्त उवाच ।  

वरं वृणुत देवेशा मुनयश्च यथेप्सितम् ।  
दास्यामि तं न सन्देहो भवेद्यद्यपि दुर्लभः ॥ ३६ ॥

भवत्कृतं मदीयं यत् स्तोत्रं सर्वार्थदं भवेत् ।  
पठते शृण्वते देवा नानासिद्धिप्रदं द्विजाः ॥ ३७ ॥

शत्रुनाशकरं चैवान्ते स्वानन्दप्रदायकम् ।  
पुत्रपौत्रादिकं सर्वं लभते पाठतो नरः ॥ ३८ ॥

गृत्समद उवाच ।  

एवं तस्य वचः श्रुत्वा हर्षयुक्ताः सुरर्षयः ।  
प्रणम्य चैकदन्तं तमूचुस्ते भक्तिभावतः ॥ ३९ ॥

सुरर्षय ऊचुः ।  
यदि तुष्टोऽसि सर्वेश एकदन्त महाप्रभो ।  
यदि देयो वरो नश्चेज्जहि दुष्टं महासुरम् ॥ ४० ॥

स्थानभ्रष्टाः सुरेशानाः कर्मभ्रष्टा मुनीश्वराः ।  
कृतास्तेन जगन्नाथ तस्मात्तं जहि विघ्नप ॥ ४१ ॥

त्वदीयां भक्तिमत्यन्तमचलां देहि मानद ।  
यया मायाभयं घोरं भविष्यति कदापि न ॥ ४२ ॥

एवमुक्तो गणाधीशस्तथेति स उवाच तान् ।  
अन्तर्धानं ययौ सद्य एकदन्तः प्रतापवान् ॥ ४३ ॥

महर्षिभिस्ततो देवैः स्थापना गणपस्य च ।  
कृता तत्र महाभागैरभूत् क्षेत्रं च वैघ्नपम् ॥ ४४ ॥

आग्नेय्यां दिशि विख्यातं स्वस्वखण्डेषु विद्यते ।  
एकदन्तस्य तत् क्षेत्रं सर्वसिद्धिप्रदायकम् ॥ ४५ ॥

तत्रैव देवदेवेन्द्रा मुनयः संस्थिता बभुः ।  
सेवार्थं पूर्णभावेन स्वाधिकारे कलांशतः ॥ ४६ ॥

तस्य सन्दर्शनाज्जन्तुर्लभेदीप्सितमुत्तमम् ।  
तत्रैव मरणे ब्रह्म प्रह्लादात्र न संशयः ॥ ४७ ॥

महिमा गदितुं पूर्णो वर्षकोटिशतैरपि ।  
न शक्यते मया तस्मादुक्तं सारं च सारतः ॥ ४८ ॥

तत्र सिद्धिं विशेषेण प्राप्य देवर्षयोऽमलाः ।  
भवन्ति कृतकृत्यास्ते ह्यन्ये नानाजनास्तथा ॥ ४९ ॥

धन्यं जन्म नराणां वै दृष्टो यैरेकदन्तकः ।  
जन्ममृत्युभयघ्नश्च स्वेप्सितार्थप्रदः प्रभुः ॥ ५० ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते एकदन्तप्रसन्नभावो नाम द्विपञ्चाशत्तमोऽध्यायः ॥

[[१११]]

