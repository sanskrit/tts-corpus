+++
title = "३८ वाराहमाहात्म्यम्"

+++
॥ श्रीगणेशाय नमः ॥

मुद्गल उवाच ।  

हिरण्यकशिपौ नष्टे हिरण्याक्षं च दैत्यपाः ।  
राजानं कारयामासुः सोऽपि चक्रे तथाऽखिलम् ॥ १ ॥

भ्रातुर्वधेन सन्तप्तो देवान् जित्वा महाबलः ।  
तेषां मूलविनाशार्थं मतिं चक्रे च दैत्यपः ॥ २ ॥

तत्र तेन विचारेण सम्प्राप्तं ज्ञानमुत्तमम् ।  
कर्मनाशे च देवानां मरणं प्रभविष्यति ॥ ३ ॥

कर्मरूपमयं तेषाममृतं नात्र संशयः ।  
अन्ने नष्टे कथं देवाः स्थास्यन्ति तनुधारकाः ॥ ४ ॥

कर्ममूलमयीं भूमिं प्रगृह्य प्रययौ खलः ।  
पातालं दैत्यराजस्तु खेलयन् स्वेच्छया स्वयम् ॥ ५ ॥

देवाश्च मुनयो जग्मुस्ततः सर्वे प्रजापतिम् ।  
नष्टे चराचरे भूम्यां शशंसुर्दैत्यचेष्टितम् ॥ ६ ॥

ब्रह्मणा नोदिताः सर्वे वैकुण्ठं जग्मुरादरात् ।  
तुष्टुवुस्तं रमानाथं शशंसुश्चेष्टितं महत् ॥ ७ ॥

ततः सोऽपि दयायुक्तः सौकरं रूपमास्थितः ।  
कैलासे गणपं चेष्ट्वा ययौ पातालमोजसा ॥ ८ ॥

तत्र दंष्ट्राग्रसंयुक्तां पृथ्वीं कृत्वा बहिः प्रभुः ।  
निर्ययौ तं हिरण्याक्षो योद्धुकामः समाययौ ॥ ९ ॥

ततो युद्धं महाघोरं तयोर्जातं प्रजापते ।  
शुष्कार्द्रदंष्ट्रया दुष्टं सन्ध्याकाले जघान सः ॥ १० ॥

ममार सहसा दैत्यो वराहो धरणीसुतः ।  
निर्गत्य स्थापयामास पृथ्वीं पूर्ववदच्युतः ॥ ११ ॥

संस्थाप्य पृथ्वीं वाराहो मयूरेशं समाययौ ।  
अक्षरब्रह्मरूपश्च सर्वेभ्यो ज्ञानदायकः ॥ १२ ॥

स्त्रीस्वरूपेण पृथिवी पत्नीभावेन तं ययौ ।  
कर्ममूलमयी प्रोक्ताऽक्षराधारा सुखप्रदा ॥ १३ ॥

तत्रानुष्ठानमत्यन्तं चक्रतुर्भक्तितत्परौ ।  
दृढवाससुसिद्ध्यर्थं क्षेत्रे स्वानन्दरूपिणि ॥ १४ ॥

प्रसन्नो भगवांस्तत्र गणेशो देवनायकः ।  
वरदस्तौ ययौ प्रीत्योवाच संवृणुतं वरम् ॥ १५ ॥

ततस्ताभ्यां प्रणम्यादौ पूजितो गणनायकः ।  
नामाष्टकेन साम्ना वै संस्तुतो भक्तिभावितः ॥ १६ ॥

वरं तौ वृणुतां क्षेत्रे स्वानन्दे देहि विघ्नप ।  
वासं भक्तिसुसिद्ध्यर्थं ब्रह्मभूतसुखप्रदे ॥ १७ ॥

तयोर्वचनमाकर्ण्य गणेशः कृपया युतः ।  
भक्तिं ज्ञात्वा महोग्रां वै सूर्यं प्रोवाच हर्षितः ॥ १८ ॥

गणेश उवाच ।  

शुक्लगत्यात्मकं द्वारं त्वदीयं मुक्तिदं परम् ।  
तत्र पृथ्वी वराहौ च तवाङ्गे कुरु मानद ॥ १९ ॥

तथेति कृतवान् सूर्यः संस्थितौ द्वारि तावुभौ ।  
उत्तराङ्गं गणेशस्याश्रित्य पूजां प्रचक्रतुः ॥ २० ॥

इदं वराहरूपस्य माहात्म्यं कथितं मया ।  
श्रवणात् पठनात् सर्वमुक्तिदं प्रभवेन्नृणाम् ॥ २१ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते वाराहमाहात्म्यं नामाष्टत्रिंशोऽध्यायः ॥

[[८२]]

