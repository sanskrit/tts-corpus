+++
title = "४० अग्निमाहात्म्यम्"

+++
॥ श्रीगणेशाय नमः ॥

मुद्गल उवाच ।  

शापितो भृगुणाग्निश्च ययौ स्थानं निजं ततः ।  
अंर्तधाय स्वमात्मानं स्थितः परमदुःखितः ॥ १ ॥

अग्निं विना च सर्वत्र हाहाकारो महानभूत् ।  
मुनयः सहिता देवैर्ब्रह्माणं शरणं ययुः ॥ २ ॥

मुनय ऊचुः ।  
शप्तोऽग्निर्भृगुणा स्वामिन्नन्तर्धाय ययौ स्वयम् ।  
कर्महीना वयं नाथ वह्निहीना भवामहे ॥ ३ ॥

शरणं त्वां प्रपन्नाः स्मो रक्ष रक्ष पितामह ।  
नोचेच्चराचरं सर्वं नश्यत्यत्र न संशयः ॥ ४ ॥

श्रुत्वा स वचनं तेषां तैः सहाऽग्निं ययौ विधिः ।  
सान्त्वयामास तं वाक्यैर्वेदानां परमाद्भुतैः ॥ ५ ॥

ब्रह्मोवाच ।  
अग्ने शृणु महाभाग वेदेषु कथितं महत् ।  
सर्वभक्षः शुचिष्मान् वै तव नाम विनिश्चितम् ॥ ६ ॥

भृगोर्नैवापराधोऽस्ति भावि जातं न संशयः ।  
मा कुरुष्व वृथा चिन्तां भव सौम्यो महामते ॥ ७ ॥

अतस्त्वं सर्वभक्षोऽपि पवित्रः परमो मतः ।  
भक्षदोषविहीनस्त्वं भविताऽसि न संशयः ॥ ८ ॥

वचः श्रुत्वा चुकोपाऽग्निः प्रलयं कर्तुमुद्यतः ।  
ज्वालाः सांवर्तिकाः क्रोधाच्चिक्षेप स चराचरे ॥ ९ ॥

ज्वालाभिर्दह्यमानास्ते ब्रह्माद्याः प्रययुस्ततः ।  
गणेशं मनसा ध्यात्वा स्थिताऽभयसमन्विताः ॥ १० ॥

एतस्मिन्नन्तरे तत्रैकदन्तो ब्राह्मणोऽभवत् ।  
आययावग्निसान्निध्ये तमुवाच हितं वचः ॥ ११ ॥

ब्राह्मण उवाच ।  

अग्ने किं क्षुभितोऽत्यन्तं हरसि त्वं कथं जगत् ।  
अकाले क्रोधसंयुक्तो न स्मृतस्ते विनायकः ॥ १२ ॥

स्वातन्त्र्यं पश्य यत्रास्ति मा गर्वं कुरु देवप ।  
विनायकं परित्यज्य स्वातन्त्र्यं न भवेद्यतः ॥ १३ ॥

एवमुक्तोऽपि तं विप्रं ददाह स्वीयतेजसा ।  
प्रहस्य स मुनीन्द्रोऽसावुवाच गणनायकः ॥ १४ ॥

शलाकां चन् महावह्ने दहसि त्वं स्वसत्तया ।  
मया दत्तां स्वसामर्थ्यात्तदैवं सचराचरम् ॥ १५ ॥

एवमुक्त्वा शलाकां स तत्र चिक्षेप भूसुरः ।  
न तां शक्तो दाहयितुं जातो वह्निः स्वसत्तया ॥ १६ ॥

ततस्तं प्रणनामाथ गतगर्वो हुताशनः ।  
को विनायकनामा वै सर्वेषां नायकः स्मृतः ॥ १७ ॥

वद मे करुणासिन्धो तं भजामि विशेषतः ।  
त्वं कोऽसि विप्ररूपेण प्रमोहयसि मां प्रभो ॥ १८ ॥

शान्तमग्निमुवाचाऽथ विप्ररूपी गजाननः ।  
बोधयन् हेतुगर्भाभिर्वाग्भिः सर्वार्थकोविदः ॥ १९ ॥

[[८५]]

विप्र उवाच ।  

स्वानन्दवासिनं विद्धि विनायकमनामयम् ।  
सर्वेषां नायकं पूर्णं नायकैर्वर्जितं परम् ॥ २० ॥

शान्तियोगेन शान्तिज्ञास्तं भजन्ते द्विजोत्तमाः ।  
तं योगं तेऽभिधास्यामि शृणुष्वैकमनाः प्रभो ॥ २१ ॥

एकानेकादिभेदैश्च संयुक्तः प्रणवः स्मृतः ।  
सम्प्रज्ञातसमाधिं तं विद्धि वह्ने महाद्युते ॥ २२ ॥

संयोगायोगभेदैश्च संयुक्तं ब्रह्म यत् स्मृतम् ।  
असम्प्रज्ञातरूपस्थं विद्धि तद्योगसेवया ॥ २३ ॥

सम्प्रज्ञातासम्प्रज्ञातयोगे वै शान्तिदायकः ।  
शान्तियोगः समाख्यातो गाणेशो हव्यवाहन ॥ २४ ॥

गणाः समूहरूपाश्च तेषां स्वामी गजाननः ।  
तं भजस्व महातेजो वह्ने भक्तिसमन्वितः ॥ २५ ॥

एवमुक्त्वा ददौ तस्मै मन्त्रमेकाक्षरं परम् ।  
विधियुक्तं स दैत्येन्द्र गाणेशं सर्वसिद्धिदम् ॥ २६ ॥

दर्शयामास रूपं स्वं त्यक्त्वा ब्राह्मणरूपकम् ।  
गजाननादि चिह्नैश्च चिह्नितं भक्तपालकम् ॥ २७ ॥

तं दृष्ट्वा निपपातोर्व्यां वह्निर्हर्षसमन्वितः ।  
तावदन्तर्हितं रूपं ततः खिन्नोऽभवच्छुचिः ॥ २८ ॥

स्वर्गं त्यक्त्वा वनं वह्निर्ययौ योगविधित्सया ।  
समाधिना तपस्तेपे गणेशप्राप्तिहेतवे ॥ २९ ॥

दिव्यवर्षशतेनैव तं ययौ भक्तवत्सलः ।  
गजाननः प्रसन्नात्मा परमात्मा परात्परः ॥ ३० ॥

दृष्ट्वाग्निं तपसा युक्तं स्वभक्तं प्रत्युवाच ह ।  
वरं वृणु महाभाग तुष्टोऽहं तपसा च ते ॥ ३१ ॥

गृत्समद उवाच ।  

गणेशवचनं रम्यं श्रुत्वा हर्षसमन्वितः ।  
ननाम दण्डवद्भूमौ भावयुक्तेन चेतसा ॥ ३२ ॥

पूजयित्वा यथान्यायं तुष्टाव स कृताञ्जलिः ।  
हव्यवाहः प्रसन्नात्मा गणेशं योगशान्तिदम् ॥ ३३ ॥

अग्निरुवाच ।  
नमस्ते विघ्ननाशाय भक्तानां हितकारक ।  
नमस्ते विघ्नकर्त्रे वै ह्यभक्तानां विनायक ॥ ३४ ॥

नमो मूषकवाहाय गजवक्त्राय धीमते ।  
आदिमध्यान्तहीनायादिमध्यान्तस्वरूपिणे ॥ ३५ ॥

चतुर्भुजधरायैव चतुर्वर्गप्रदायिने ।  
एकदन्ताय वै तुभ्यं हेरम्बाय नमो नमः ॥ ३६ ॥

लम्बोदराय देवाय गजकर्णाय ढुण्ढये ।  
योगशान्तिस्वरूपाय योगशान्तिप्रदायिने ॥ ३७ ॥

योगिभ्यो योगदात्रे च योगिनां पतये नमः ।  
चराचरमयायैव प्रणवाकृतिधारिणे ॥ ३८ ॥

सिद्धिबुद्धिमयायैव सिद्धिबुद्धिप्रदायक ।  
सिद्धिबुद्धिपते तुभ्यं नमो भक्तप्रियाय च ॥ ३९ ॥

अनन्तानन देवेश प्रसीद करुणानिधे ।  
दासोऽहं ते गणाध्यक्ष मां पालय विशेषतः ॥ ४० ॥

धन्योऽहं सर्वदेवेषु दृष्ट्वा पादं विनायक ।  
कृतकृत्यो महायोगी ब्रह्मभूतो न संशयः ॥ ४१ ॥

यदि प्रसन्नभावेन वरदोऽसि गजानन ।  
तदा मां शापहीनं त्वं कुरु देवेन्द्रसत्तम ॥ ४२ ॥

तव भक्तिं दृढां देहि यया मोहो विनश्यति ।  
तव भक्तैः सहावासो ममास्तु गणनायक ॥ ४३ ॥

यदा सङ्कटसंयुक्तस्तदा स्मरणतस्तव ।  
निःसङ्कटोऽहमत्यन्तं भवामि त्वत्प्रसादतः ॥ ४४ ॥

एवमुक्त्वा गणाधीशं प्रणतो भक्तिसंयुतः ।  
तमुवाच गणाध्यक्षो भक्तवत्सलभावतः ॥ ४५ ॥

गणेश उवाच ।  

त्वया कृतमिदं स्तोत्रं मम प्रीतिविवर्धनम् ।  
भविष्यति नृणां चैव शृण्वतां पठतां सदा ॥ ४६ ॥

यं यं चिन्तयसे कामं तं तं दास्यामि शाश्वतम् ।  
भक्तिभावेन सन्तुष्टो भृशं स्तोत्रेण संस्थितः ॥ ४७ ॥

मदीया भक्तिरचला भविष्यति सदाऽनघ ।  
सङ्कटं स्मरणेनैव मदीयेन विनश्यति ॥ ४८ ॥

भृगुर्मम विशेषेण भक्तोऽसौ शान्तियोगधृक् ।  
तस्यापि वचनं मिथ्या न करोमि कदाचन ॥ ४९ ॥

यद्यपि त्वं सर्वभक्षः पवित्रो भविता सदा ।  
पूर्ववत् सर्वमान्यं त्वां करिष्यन्ति द्विजादयः ॥ ५० ॥

सर्वभक्षे च ते दुःखं हरामि शृणु मे वचः ।  
प्राप्तं शुभाशुभं तत्रामृतभुक्त्वं भविष्यसि ॥ ५१ ॥

सर्वभक्षणरूपा ये विकारा न भवन्ति ते ।  
अमृताशी मया तत्र त्वं कृतोऽसि न संशयः ॥ ५२ ॥

एवमुक्त्वा गणाधीशोऽन्तर्धानमगमत् स्वयम् ।  
वह्निहर्षसमायुक्तः स्वगृहं प्रत्यपद्यत ॥ ५३ ॥

तदहाद्दहनो दैत्य सर्वभक्षो बभूव ह ।  
शुचिश्चामृतभुग् देवो योगशान्तिधरः स्वयम् ॥ ५४ ॥

गाणपत्यस्वभावेनाभजत्तं गणनायकम् ।  
गणेशभक्तसङ्गेषु निरतः सोऽसुरेश्वर ॥ ५५ ॥

एतदग्नेश्च माहात्म्यं यः शृणोति नरोत्तमः ।  
पठेद्वा भविता तस्य कामोप्यत्यन्तदुर्लभः ॥ ५६ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते अग्निमाहात्म्यं नाम चत्वारिंशोऽध्यायः ॥
