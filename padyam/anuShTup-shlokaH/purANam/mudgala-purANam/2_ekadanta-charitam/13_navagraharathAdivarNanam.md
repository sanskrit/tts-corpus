+++
title = "१३ नवग्रहरथादिवर्णनम्"

+++
॥ श्रीगणेशाय नमः ॥

मुद्गल उवाच ।  

रवेः कलांशसम्भूता द्वादशान्ये च भानवः ।  
द्वादशस्वेव मासेषु ते तपन्ति रथस्थिताः ॥ १ ॥

सरथोऽधिष्ठितो देवैरादित्यैर्मुनिभिः तथा ।  
गन्धर्वैरप्सरोभिश्च ग्रामणीसर्पराक्षसैः ॥ २ ॥

धातार्यमाऽथ मित्रश्च वरुणः शक्रसञ्ज्ञितः ।  
विवस्वानथ पूषा च पर्जन्यश्चांशुरेव च ॥ ३ ॥

भगस्त्वष्टाऽथ विष्णुश्च द्वादशैते च भानवः ।  
तपन्ति रथसंस्था वै वसन्तादिक्रमेण च ॥ ४ ॥

पुलस्त्यः पुलहोऽथात्रिर्वसिष्ठश्चाङ्गिरा भृगुः ।  
भरद्वाजो गौतमश्च कश्यपः क्रतुरेव च ॥ ५ ॥

जमदग्निः कौशिकोऽथ मुनयो ब्रह्मवादिनः ।  
स्तुवन्ति पुरतो देवं छन्दोभिर्विविधैस्तस्था ॥ ६ ॥

रथकृच्च रथौजा वै रथचित्रः स्वबाहुकः ।  
रथस्वनोऽथ वरुणः सुषेणः सेनजित्तथा ॥ ७ ॥

तार्क्ष्यश्चारिष्टनेमिर्वै रथजित्सत्यजित्तथा ।  
ग्रामण्यो देवदेवस्य कुर्वतेऽभीषुसङ्ग्रहम् ॥ ८ ॥

अथ हेतिः प्रहेतिश्च पौरुषेयो वधस्तथा ।  
सर्पो व्याघ्रस्तथा व्याधो वातो विद्युद्दिवाकरः ॥ ९ ॥

ब्रह्मोपेतश्च भो दक्ष यज्ञोपेतस्तथापरः ।  
राक्षसप्रवरा एते प्रयान्ति पुरतः क्रमात् ॥ १० ॥

वासुकिः कङ्कनीरश्च तक्षको नागमुख्यकः ।  
एलापत्रः शङ्खपालस्तथैरावतसञ्ज्ञितः ॥ ११ ॥

धनञ्जयो महापद्मस्तथा कर्कोटकोऽपरः ।  
कम्बलाश्वतरौ चैव वहन्त्येते प्रभाकरम् ॥ १२ ॥

नागा द्वादशमासेषु प्रजाधीश यथाक्रमम् ।  
तुम्बरुर्नारदो हाहा हूहूर्विश्वावसुस्तथा ॥ १३ ॥

उग्रसेनो वसुरुचिरवीवसुरथापरः ।  
चित्रसेनस्तथोर्णायुर्धृतराष्ट्रः प्रजापते ॥ १४ ॥

सूर्यवर्चा द्वादशैते गन्धर्वा गायनाः पुरः ।  
घनस्तनी च रम्भा वै तथान्या पुञ्जिकस्थली ॥ १५ ॥

मेनका सहजन्या च प्रम्लोचाऽथ प्रजापते ।  
अनुम्लोचा घृताची च विश्वाची चोर्वशी परा ॥ १६ ॥

अन्या च पूर्वचित्तिर्या भास्करं च तिलोत्तमा ।  
ताण्डवैस्तोषयन्त्येनं वसन्तादिषु वै क्रमात् ॥ १७ ॥

एवं देवा वसन्त्यर्के द्वौ द्वौ मासौ क्रमेण तु ।  
सूर्यमाप्याययन्त्येते तेजसा तेजसां निधिम् ॥ १८ ॥

ग्रथितैः स्ववचोभिस्तं स्तुवन्ति मुनयो रविम् ।  
गन्धर्वाप्सरसश्चैनं गेयैर्नृत्यैरुपासते ॥ १९ ॥

[[३१]]

ग्रामणीर्ह्यक्षभूतानि कुर्वतेऽभीषुसङ्ग्रहम् ।  
सर्पा वहन्ति देवेशं यातुधानाः प्रयान्ति तम् ॥ २० ॥

वालखिल्या नयन्त्यस्तं परिवार्योदयाद्रविम् ।  
एते तपन्ति वर्षन्ति भान्ति वान्ति सृजन्ति च ॥ २१ ॥

भूतानामशुभं कर्म व्यपोहन्त्यनुकीर्तिताः ।  
एते सहैव सूर्येण भ्रमन्ति दिवि सर्वदा ॥ २२ ॥

विमानेऽधिष्ठिता नित्यं कामगे वातरंहसि ।  
वर्षन्तश्च तपन्तश्च ह्लादयन्तः सदा प्रजाः ॥ २३ ॥

गोपायन्तीह भूतानि सर्वाण्येते युगक्षये ।  
एतेषां रूपमास्थाय सूर्यस्तपति नित्यशः ॥ २४ ॥

अहोरात्रव्यवस्थानां कारणं स प्रजापतिः ।  
पितृदेवमनुष्यादिनित्यमाप्याययेद्रविः ॥ २५ ॥

एवमेष गणेशांशो देवदेवो दिवाकरः ।  
करोति नियतं कालं कालात्मा भगवान् स्वयम् ॥ २६ ॥

अन्ये चाष्टग्रहाः प्रोक्ता ध्रुवे बद्धा भ्रमन्ति ते ।  
दिवाकरकरैः पुष्टा तं रविं वातरश्मिभिः ॥ २७ ॥

रथस्त्रिचक्रः सोमस्य कुन्दाभास्तस्य वाजिनः ।  
वामदक्षिणतो युक्ता दश ते वै क्षपाकराः ॥ २८ ॥

वीथ्याश्रयेण नक्षत्रं चरत्येव रविर्यथा ।  
ह्रासवृद्धिसमायुक्तो ध्रुवाधारेण सर्वदा ॥ २९ ॥

स सोमः शुक्लपक्षे तु भास्करे परतः स्थिते ।  
आपूर्यते कलामात्रः सततं वर्धते ततः ॥ ३० ॥

कृष्णे पीतं सुरैः सोममाप्याययति नित्यदा ।  
एकेन रश्मिना दक्ष सुषुम्नाख्येन भास्करः ॥ ३१ ॥

एवं सूर्यस्य वीर्येण सोमस्याप्यायिता तनुः ।  
दृश्यते पौर्णमासीस्था सम्पूर्णा दिवसैः क्रमात् ॥ ३२ ॥

सम्पूर्णमर्धमासेन तं सोमममृतात्मकम् ।  
पिबन्ति देवताः सर्वाः क्रमेणामृतभोजिनः ॥ ३३ ॥

ततः पञ्चदशे भागे किञ्चिच्छेषे कलात्मके ।  
पितरश्चापराह्णे तं जघन्यं पर्युपासते ॥ ३४ ॥

पिबन्ति द्विलवं कालं शिष्टा तस्य कला तु या ।  
स्वधामृतमयी पुण्या सा चन्द्रस्यामृतात्मिका ॥ ३५ ॥

निःसृतं तदमायां तु गभस्तिभ्यः स्वधामृतम् ।  
मासतृप्तिकरं तेषां पितरः सन्ति निर्वृताः ॥ ३६ ॥

न सोमस्य विनाशः स्यात्सुधादेवस्य पानतः ।  
एवं सूर्यनिमित्तोऽस्य क्षयो वृद्धिश्च सर्वदा ॥ ३७ ॥

सोमपुत्रस्य सिंहैश्च चतुर्भिर्वायुवेगिभिः ।  
स्यन्दनस्तैः समायुक्तस्तेनासौ याति सर्वतः ॥ ३८ ॥

भार्गवस्य तथाष्टाश्वः स्यन्दनो हेमनिर्मितः ।  
अष्टाभिरपि मेषैश्च रथो भौमस्य शोभनः ॥ ३९ ॥

बृहस्पतेश्च रक्ताश्वैरष्टभिर्हेमनिर्मितः ।  
रथोऽष्टनीलगृध्रैश्च मन्दस्यायसनिर्मितः ॥ ४० ॥

स्वर्भानोः कृष्णसिंहैश्च युक्तः केतोः कपोतकैः ।  
एते नवग्रहाणां वै समाख्याता महारथाः ॥ ४१ ॥

सर्वे ध्रुवे समाबद्धा वातरश्मिभिरादरात् ।  
ग्रहर्क्षताराधिष्ण्यानि ध्रुवे बद्धानि सर्वदा ॥ ४२ ॥

भ्रमति भ्रामयत्येतान् सर्वाशानिलरश्मिभिः ।  
अतो ध्रुवाधारमिदं ज्योतिश्चक्रं प्रजापते ॥ ४३ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते नवग्रहरथादिवर्णनं नाम त्रयोदशोऽध्यायः ॥

[[३२]]

