+++
title = "४२ भृगुचरितम्"

+++
॥ श्रीगणेशाय नमः ॥

गृत्समद उवाच ।  

च्यवनेन तथा यज्ञेऽश्विनौ तौ भागसंयुतौ ।  
कृत्वा चावहितौ तत्र तत इन्द्रोऽब्रवीद्वचः ॥ १ ॥

इन्द्र उवाच ।  

अश्विनौ भिषजौ प्रोक्तौ मुने तस्मान्न योग्यता ।  
यज्ञभागे तयोः स्वामिन् माह्वेयति वदाम्यहम् ॥ २ ॥

अभवन् मुनिमुख्यो सौ त्यक्त्वेन्द्रवचनं ततः ।  
समुद्युक्तश्च तौ तत्राह्वयितुं त्वसुरेश्वर ॥ ३ ॥

तत इन्द्रोऽब्रवीद्विप्रं च्यवनं क्रोधसंयुतः ।  
वज्रेणैव हनिष्यामि यद्यायातौ मुनेऽश्विनौ ॥ ४ ॥

च्यवनेन सहायेनाश्विनौ तत्रागतौ मखे ।  
अश्विनौ तौ तदा दृष्ट्वा वज्रं दध्रे पुरन्दरः ॥ ५ ॥

च्यवनेन सवज्रस्तु तस्य प्रस्तम्भितो भुजः ।  
तपसा स्वप्रभावेण मदं संससृजे मुनिः ॥ ६ ॥

ग्रसितुं स ययाविन्द्रं च्यवनेन प्रचोदितः ।  
विस्मिता मुनयो देवा दृष्ट्वा वीर्यं महामुनेः ॥ ७ ॥

विकरालमुखं वीरं लेलिहान नभस्तलम् ।  
अञ्जनाद्रिसमं श्यामं ददृशुस्तं मदं मखे ॥ ८ ॥

भयभीतास्ततो देवसेना मुनिगणा जनाः ।  
अन्ये प्रदुद्रुवुस्तत्र त्यक्त्वा यज्ञं दिशो दश ॥ ९ ॥

मदस्तु ग्रसितुं तत्रेन्द्रसान्निध्यं समाययौ ।  
तं दृष्ट्वा भयभीतः स च्यवनं शरणं ययौ ॥ १० ॥

इन्द्र उवाच ।  

अश्विनौ भागसंयुक्तौ मया मान्यौ कृतौ मुने ।  
मदान् मां रक्ष विप्रेश ग्रसिष्यति न संशयः ॥ ११ ॥

ततस्तेनाभयं दत्तमिन्द्राय शरणार्थिने ।  
मदं च तपसा स्वेन वारयामास भार्गवः ॥ १२ ॥

समाप्य च्यवनो यज्ञं ययौ पितृगृहे मुनिः ।  
प्रणनाम सभार्यस्तं भृगुं योगविदांवरम् ॥ १३ ॥

तेन सम्मानितः पुत्रस्तपःसिद्धश्च सन्निधौ ।  
च्यवनश्च कियत्कालमवसत् सेवनोत्सुकः ॥ १४ ॥

कदाचिच्च्यवनं विप्रं भृगुः परमतत्त्ववित् ।  
उवाच ज्ञानसिद्ध्यर्थं स्वसुतं कृपया युतः ॥ १५ ॥

भृगुरुवाच ।  
शृणु पुत्र प्रवक्ष्यामि किं कृतं दुःखदं त्वया ।  
मदः स्वतपसा सृष्टो देवेन्द्रस्य भयावहः ॥ १६ ॥

तपोबलमदेनैवं कुरुषे कर्म तापस ।  
मदयुक्तोसि पुत्र त्वं त्यज तं योगसेवया ॥ १७ ॥

शृणु वृत्तान्तमादौ त्वं मदीयं कथयामि ते ।  
मया तन्मदयुक्तेन तपोवीर्येण यत्कृतम् ॥ १८ ॥

सततं तपसा युक्तो प्रतपामि तपो महत् ।  
मध्ये मुनीनां सर्वेषां श्रेष्ठोऽहं तपसाऽभवम् ॥ १९ ॥

एकदा मुनयः सर्वे मिलिता गौतमीतटे ।  
सिंहस्थे च गुरौ पुत्र तत्र वादो भवन्महान् ॥ २० ॥

पितामहं परं श्रेष्ठं जानामि सगुणं सुत ।  
ब्रह्मरूपं महात्मानं सर्वस्रष्टारमञ्जसा ॥ २१ ॥

सगुणं केचिदूचुश्च भिन्नदेहधरं शिवम् ।  
केचिद्विष्णुं तथा ब्रह्मन् केचिद्ब्रह्माणमञ्जसा ॥ २२ ॥

तत्र सर्वैरहं पुत्र प्रेषितः कार्यसिद्धये ।  
परीक्षार्थं तपःसिद्धस्त्रिष्वेवं निश्चयार्थिभिः ॥ २३ ॥

अहं पितामहं श्रेष्ठं जानाम्यत्र न संशयः ।  
तं ययौ पितरं सिद्धं परीक्षार्थं महामुने ॥ २४ ॥

तमप्रणम्य विश्वेशं समासीनो महासने ।  
मां दृष्ट्वा दुर्विनीतं स कुपितश्च पितामहः ॥ २५ ॥

उवाच मां सुरश्रेष्ठः किं मदेन समन्वितः ।  
समागतोऽसि दुर्बुद्धे गच्छ त्वं स्वगृहेऽधुना ॥ २६ ॥

[[९०]]

ततोऽवदं सुता चाऽऽदौ पत्नीभावेन सन्धृता ।  
त्वया तत् किं मया तात दुर्बुद्धित्वं कृतं वद ॥ २७ ॥

तातस्तु क्षुभितोऽत्यन्तं स च मां शप्तुमुद्यतः ।  
तातं तं दण्डवद्भूमौ नतोऽहं भक्तिसंयुतः ॥ २८ ॥

अवदं तं महाभागं मां क्षमस्व महागसम् ।  
परीक्षार्थं महाविप्रैः प्रेषितोऽहं पितामह ॥ २९ ॥

क्षमस्वेदं कृतं कर्म त्वं श्रेष्ठः सर्वभावतः ।  
स्तुत्वा तं विविधैर्वाक्यैस्ततः कैलासमागमम् ॥ ३० ॥

दृष्ट्वा मां तापसं पुत्र भ्रातरं सहसा शिवः ।  
आलिङ्गितुं समायातो निजभक्तसुखप्रदः ॥ ३१ ॥

अवदन् महदत्यन्तं दुर्वचस्तं परीक्षितुम् ।  
मा मां स्पृश पिशाचेश वर्णाश्रमविवर्जित ॥ ३२ ॥

नरमस्तकमात्रादिचिह्नयुक्तोऽशुचिः सदा ।  
नाम्ना शिवोऽशिवस्त्वं वै ज्ञातं ते चेष्टितं मया ॥ ३३ ॥

इति मद्गिरमाकर्ण्य क्रोधयुक्तः सदाशिवः ।  
तृतीयं नेत्रमुद्धाट्य ज्वालितुं चोद्यतोऽभवत् ॥ ३४ ॥

ततस्तं स्तुतवान् पुत्र प्रणतो दण्डवत् क्षितौ ।  
परीक्षार्थमिदं कर्म कृतं त्वं क्षन्तुमर्हसि ॥ ३५ ॥

ब्राह्मणं मां विदित्वा स क्रोधं संहृत्य शङ्करः ।  
संस्थितस्तत्र कैलासे वैकुण्ठे गतवानहम् ॥ ३६ ॥

लक्षम्या सह समासीनं विष्णुं दृष्ट्वा प्रहर्षितः ।  
सोऽपि लक्ष्म्या नतः सद्यः पादयोर्मम पुत्रक ॥ ३७ ॥

मया निर्भर्त्सितोऽत्यन्तं पादं मा स्पृश दुर्मते ।  
स्त्रीवेषधारी जातोऽसि त्वं तेन मलिनो मतः ॥ ३८ ॥

मदीया स्त्री त्वया दुष्ट वर्धिता गर्हितं कृतम् ।  
इत्याद्यैर्विविधैर्वाक्यर्मयाऽसौ निन्दितो भृशम् ॥ ३९ ॥

ततो विष्णुः स्वयं पुत्र कृताञ्जलिपुटः स्थितः ।  
मया क्रोधेन पादेन हृदि सन्ताडितस्तदा ॥ ४० ॥

तथाऽपि न चुकोपाऽसौ पादं धृत्वा मदीयकम् ।  
ताडनश्रमयुक्तं संवाहितं तं चकार ह ॥ ४१ ॥

तदैव हृदये तेन ब्राह्मणप्रियकाम्यया ।  
पुत्र लाञ्छनमेवेदं भृगुपादाङ्कितं धृतम् ॥ ४२ ॥

अहं च निश्चयं कृत्वा गतो ब्राह्मणसंसदि ।  
कथितः सर्ववृत्तान्तः श्रेष्ठो नारायणः स्मृतः ॥ ४३ ॥

क्षमा यत्र भवेद्विप्रास्तत्र सर्वं प्रतिष्ठितम् ।  
क्रमेण प्राप्यते ब्रह्म क्षमायुक्तेन चेतसा ॥ ४४ ॥

ततोऽहं वैष्णवो जातो यदा विष्णुपरायणः ।  
कदाचिद्दक्षयज्ञे वै विष्णुर्मुख्यो बभूव ह ॥ ४५ ॥

शम्भुं त्यक्त्वा हरिं मुख्यं दृष्ट्वाऽहं यज्ञकर्मणि ।  
मुख्यत्वमास्थितः पुत्र यज्ञकर्मप्रवर्तकः ॥ ४६ ॥

पार्वती तत्र दग्धातः शम्भुः कोपसमन्वितः ।  
मृतां सतीं स विज्ञायाययौ गणसमावृतः ॥ ४७ ॥

विष्णुं निर्जित्य दक्षं तं हत्वा यज्ञः प्रणाशितः ।  
मदीयं चिबुकं तत्र वीरभद्रेण पातितम् ॥ ४८ ॥

ब्रह्मणा सान्त्वितः शम्भुर्दक्षं सञ्जीव्य तं मखम् ।  
चकार स्वयमेवेशः सम्पूर्णं भागसंयुतः ॥ ४९ ॥

आजं च चिबुकं मे च कृतं तेन महात्मना ।  
नन्दिना शापितस्तत्र वारुणिर्ह्यभवं किल ॥ ५० ॥

ततोऽहं मानसे पुत्र विस्मितः शङ्करं स्मरन् ।  
कालरूपी स्वयं शम्भुः कालाधीनमिदं जगत् ॥ ५१ ॥

ईश्वरोऽयं शिवः प्रोक्तः परं तस्मान्न विद्यते ।  
विचार्य शङ्करं चित्ते धृत्वाऽहं भजने रतः ॥ ५२ ॥

[[९१]]

शैवो जातोऽहमत्यन्तं भस्माङ्गालेपने रतः ।  
नानापाशुपतैर्मार्गैरभजं शङ्करं सदा ॥ ५३ ॥

एकदा यज्ञमारेभे क्षेत्रे नाम्ना महाबले ।  
शैवे देवगणैर्ब्रह्मा मुनिभिश्च समन्वितः ॥ ५४ ॥

तत्रास्मृतिर्गणेशस्य जाता तेषां महामखे ।  
उषःकाले ततो ज्येष्ठां त्यक्त्वा यज्ञं वितेनिरे ॥ ५५ ॥

गायत्रीं मुख्यभावां वै प्राप्तां वीक्ष्य महासती ।  
सावित्री कोपसंयुक्ता शशाप सकलामरान् ॥ ५६ ॥

जलरूपा भवन्तो वै भविष्यन्ति न संशयः ।  
ज्येष्ठां सन्त्यज्य यज्ञोऽयमारब्धस्तेन भोः सुराः ॥ ५७ ॥

जलरूपास्ततो देवाः शम्भुमुख्या बभूविरे ।  
देवस्त्रीभिर्गणेशस्य तपः कृत्वा विमोचिताः ॥ ५८ ॥

पुनश्च देवरूपास्ते जातास्तस्य प्रसादतः ।  
गणेशस्य न सन्देहोंशरूपेण जले स्थितः ॥ ५९ ॥

तदा मया च विज्ञातो गणेशो विघ्ननायकः ।  
सर्वसत्ताधरः पुत्र स्वभावाच्च निरङ्कुशः ॥ ६० ॥

नामतो गणपस्तत्र स्वयमेव मखो महान् ।  
ध्वंसितोऽनेन देवाश्च जलरूपाः कृताः सुत ॥ ६१ ॥

पुनश्च भक्तिभावेन सन्तुष्टो यज्ञमाययौ ।  
देवरूपांश्चकाराऽसौ देवानेवाऽकरोन् मखम् ॥ ६२ ॥

सर्वत्र संस्थितोऽयं वै तेनेदृक् च चकार ह ।  
इति मत्वा गणेशस्य भजने तत्परोऽभवम् ॥ ६३ ॥

ततः कदाचिद्व्यासस्य सङ्गतिर्मे महामते ।  
जाता भाग्यवशेनैव मया पृष्टो महामुनिः ॥ ६४ ॥

व्यास त्वं वेदशाखानां मुने कर्ता न संशयः ।  
पुराणानां विभागस्य भारतस्य महामते ॥ ६५ ॥

वेदेषु च पुराणेषु किं सारं सर्वसम्मतम् ।  
वद मां त्वं दयासिन्धो येन शान्तिं लभेन्नरः ॥ ६६ ॥

अवदत् स महाभागो गाणेशं पदमुत्तमम् ।  
पुराणं गणनाथस्य श्रावयामास मां सुत ॥ ६७ ॥

ततोऽहं योगमार्गेण साधयित्वा गणेश्वरम् ।  
मदादिं सर्वमुत्सृज्य शान्तिं प्राप्तो न संशयः ॥ ६८ ॥

मदेनाऽहं परिभ्रष्टः परीक्षां कर्तुमुद्यतः ।  
सर्वज्ञोऽहं परीक्षायां समर्थः शृणु पुत्रक ॥ ६९ ॥

अतस्त्वं भज विघ्नेशं मम पुत्र कृताज्ञया ।  
शान्तिं प्राप्स्यसि सर्वत्र गाणपत्यो भविष्यसि ॥ ७० ॥

सर्वत्र व्यापकत्वेन मदोयं संस्थितोऽभवत् ।  
त्वया सृष्टोऽधुना पापी पीडयिष्यति निश्चितम् ॥ ७१ ॥

तपसा मदयुक्तेन किं कृतं पुत्र दुःखदम् ।  
अधुना गणपं भक्त्या भज योगस्य सेवया ॥ ७२ ॥

इत्युक्त्वा विररामाऽथ भृगुः सर्वार्थकोविदः ।  
शान्तिं योगप्रदः साक्षाद्गाणपत्यो महायशाः ॥ ७३ ॥

इदं भृगोश्चरित्रं यः शृणुयाद्वा पठेन्नरः ।  
स लभेदीप्सितं सर्वं प्रह्लादाऽत्र न संशयः ॥ ७४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकन्दतचरिते भृगुचरितं नाम द्विचत्वारिंशोऽध्यायः ॥
