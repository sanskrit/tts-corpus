+++
title = "६१ भ्रूशुण्डिचरितम्"

+++
॥ श्रीगणेशाय नमः ॥

गृत्समद उवाच ।  

नित्यं स मानसीं पूजामकरोत् ब्राह्मणोत्तमः ।  
बाह्यां चैव महाभागो गणेशस्य यथाविधि ॥ १ ॥

मानसी या त्वया पृष्टा तां शृणुष्व महामते ।  
यथा स्वल्पेन कालेन गाणपत्यो नरो भवेत् ॥ २ ॥

चतुर्धा मानसी पूजा ज्ञातव्या चासुरोत्तम ।  
साधारा द्विविधा प्रोक्ता निराधारा तथा द्विधा ॥ ३ ॥

हृदि मूर्तिं ?गणेशस्य ध्यात्वा तत्रोपचारकैः ।  
मानसैः पूजयेद्देवं साधारा सा मता बुधैः ॥ ४ ॥

अन्या ह्येकाग्रचित्तेन सर्वत्रैकात्मभावना ।  
तया यत्तस्य भोगादि कृतं तत् पूजनं भवेत् ॥ ५ ॥

तत्रैकात्मस्वरूपश्चाधारः प्राप्तो जनेन वै ।  
तेन साधाररूपा सा प्रोक्ता पूजा मनीषिभिः ॥ ६ ॥

निरोधचित्तवृत्त्या यज्जनैः सर्वात्मवर्जितम् ।  
मनोवाणीमयं सर्वमुपचारेण चार्पितम् ॥ ७ ॥

तदेव पूजनं तेन कृतं प्रह्लाद निश्चितम् ।  
निराधारा मता पूजा गणेशस्य महात्मनः ॥ ८ ॥

चित्तस्य पञ्च भूमीनां लयं कृत्वा समा स्थितिः ।  
तत्र शान्तिस्वरूपं यद्योगाकारेण दृश्यते ॥ ९ ॥

योगे विधिनिषेधादि सर्वं तेनोपचारकैः ।  
समर्पितं गणेशाय तदेवं पूजनं भवेत् ॥ १० ॥

शान्तियोगे निराधारा पूजा प्रोक्ता च योगिभिः ।  
एवं मानसजं दैत्य चतुर्धा पूजनं भवेत् ॥ ११ ॥

एवं भ्रूशण्डिना तेन कृता पूजा विशेषतः ।  
भक्तिभावेन काश्यां सा प्राप्ताऽभूद्गणपाय च ॥ १२ ॥

इदं भ्रूशुण्डिनश्चित्रं चरित्रं च नरोत्तमः ।  
यः शृणोति श्रावयति स वै स्वानन्दगो भवेत् ॥ १३ ॥

यं यमिच्छति तं तं वै लभते नाऽत्र संशयः ।  
महापुण्यतमं श्रेष्ठं कथितं ते कथानकम् ॥ १४ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते भ्रूशुण्डिचरितं नामैकषष्टितमोऽध्यायः ॥

[[१३०]]

