+++
title = "४६ तारकासुरसामवर्णनम्"

+++
॥ श्रीगणेशाय नमः ॥

गृत्समद उवाच ।  

कैलासे दैत्यपैर्युक्तः संस्थितोऽभून मदासुरः ।  
कियत्कालं प्रभुञ्जानो भोगान् परमदुर्लभान् ॥ १ ॥

गते कियति काले च त्रिपुराद्यास्तमब्रुवन् ।  
देवानां छेदने दुष्टाः संसक्ता मदसंयुताः ॥ २ ॥

त्रिपुराद्या ऊचुः ।  
शृणु राजन् महाभाग मदासुर हितं वचः ।  
देवाः शम्भुमुखाः सर्वे शक्तिलोकं गता बभुः ॥ ३ ॥

तत्र शक्त्या विशेषेण मानिताः सुरसत्तमाः ।  
भयहीनाः सुखे सक्ता बुभुजुर्विविधं सुखम् ॥ ४ ॥

अस्माकं शत्रवः सर्वे देवा दैत्य मताः सदा ।  
दैत्यानां कदने सक्ताः समर्थाश्चेन्न संशयः ॥ ५ ॥

हिरण्याक्षादयः सर्वे सूदिता देवपैः पुरा ।  
छिद्रदर्शनसंयुक्तैरस्माकं तैर्विशेषतः ॥ ६ ॥

सर्वत्र ख्यातिमत्यन्तं जानन्ति सकला जनाः ।  
देवानां वैरिभावं च परस्परवधे रतम् ॥ ७ ॥

अस्माकं शक्तिरत्यन्तं वैरिभावे प्रवर्तिता ।  
मान्या तदपि दैत्येन्द्र देवानां सा हिते रता ॥ ८ ॥

अतः शक्तिपुरे स्वामिन् गमिष्यामो न संशयः ।  
हनिष्यामोऽमरान् सर्वान् वैरिभावं समाश्रितान् ॥ ९ ॥

दैत्यानां वचनं श्रुत्वा प्रतापी स मदासुरः ।  
उवाच तान् महादैत्यो विनयेन समन्वितः ॥ १० ॥

मदासुर उवाच ।  

शृणुध्वं त्रिपुराद्या मे वचनं हितकारकम् ।  
शक्तिप्रसादसम्भूतमैश्वर्यं सकलं च मे ॥ ११ ॥

इष्टा देवी मदीया सा तां भजामि विशेषतः ।  
अतस्तस्या हितं मान्यं कर्तव्यं सकलैः सदा ॥ १२ ॥

तां च देवा ययुः सर्वे शरणं नात्र संशयः ।  
मदीयदासभावेन यन्त्रिता शक्तिरादरात् ॥ १३ ॥

देवानां पक्षपातेन सह तैर्नागताऽभवत् ।  
अस्माकं तु वधार्थाय महामाया च दानवाः ॥ १४ ॥

अतः प्रभजने तस्या आसक्ता ये भवन्ति वै ।  
ते सम्मान्या मया नित्यं मा वैरं कुरुताऽसुराः ॥ १५ ॥

मदासुरवचः श्रुत्वा दैत्यपास्तं पुनर्जगुः ।  
क्रोधयुक्ता मदोत्सिक्ता देवानां तु वधे रताः ॥ १६ ॥

दैत्येशा ऊचुः ।  
मदासुर शृणु स्वामिन् पुरावृत्तं कथानकम् ।  
हिरण्यकशिपुः प्रोक्तो ब्रह्मलब्धवरो महान् ॥ १७ ॥

अभवन् बहवश्चान्ये दैत्येशा देवशत्रवः ।  
देवपक्षाश्रयं सर्वे त्यक्त्वा स्वं धर्ममाश्रिताः ॥ १८ ॥

कश्यपस्य सुतौ चैव तावुभौ देवसंश्रयम् ।  
त्यक्त्वा तु देवसंहारे दैत्येशौ तत्परौ पुरा ॥ १९ ॥

अतस्त्वयाऽपि कर्तव्यं देवानां मूलनाशनम् ।  
असुराश्च सुराः प्रोक्ता वेदेऽपि च विरोधिनः ॥ २० ॥

शक्तिलोकं गमिष्यामो भक्तियुक्ता वयं प्रभो ।  
देवास्तान्निर्दलिष्यामः खलु शक्तेः प्रसन्निधौ ॥ २१ ॥

यदि शक्तिर्महामायाऽस्माकं पक्षं समाश्रिता ।  
तदा तां पूजयिष्यामः कुलदैवतमादरात् ॥ २२ ॥

अन्यथा योधयिष्यामो वयं शक्त्या न संशयः ।  
शत्रुपक्षाश्रितां ज्ञात्वा नाऽत्र दोषः प्रवर्तते ॥ २३ ॥

दैत्येशानां वचः श्रुत्वा दुर्मतिः स मदासुरः ।  
तथेति सत्यमत्यन्तं मानयामास दैत्यपः ॥ २४ ॥

तदैव दैत्यसंयुक्तो ययौ लोकं मदासुरः ।  
शक्तेश्च सन्निधौ दूतं प्रेषयामास दुर्मतिः ॥ २५ ॥

[[९८]]


तारकं प्रजगादाऽसौ गच्छ देवीं महाबल ।  
सामयुक्तं वदाऽऽशु त्वं महामायां महासुर ॥ २६ ॥

तं प्रणम्य ययौ वेगाच्छक्तेः सन्निधिमादरात् ।  
तारको मानितस्तैस्तु देवैः परमदारुणः ॥ २७ ॥

नत्वा शक्तिं महामायां कृताञ्जलिपुटोऽसुरः ।  
तारकस्तामुवाचाऽथ सामयुक्तं वचः खलः ॥ २८ ॥

तारकासुर उवाच ।  

शृणु शक्ते महामाये आगतः स मदासुरः ।  
दर्शनार्थं च ते मातस्तेनाऽहं प्रेषितोऽधुना ॥ २९ ॥

तेनोदितं च शक्ते त्वं वचनं शृणु मानदे ।  
भक्तेन भक्तिसंयुक्तं भावज्ञे जगदम्बिके ॥ ३० ॥

अस्माकं कुलदेवी तु त्वमेवात्र न संशयः ।  
असुरा हि वयं सर्वे त्वदीयाः सेवका मताः ॥ ३१ ॥

यत्राऽसुरा विराजन्ति सुरास्तत्र हतप्रभाः ।  
भवन्ति नात्र सन्देहः स्वभावाच्छत्रवो मताः ॥ ३२ ॥

अतो देवान् समुत्सृज्य तिष्ठ त्वं पूजिताऽसुरैः ।  
अस्माकं शत्रवो देवास्त्वदीयाः शत्रवो मताः ॥ ३३ ॥

प्रणमन्तो वयं यावत्तावद्देवनिकृन्तनम् ।  
करिष्यामो न सन्देहस्तस्मान् मातस्त्यजाऽऽशु तान् ॥ ३४ ॥

एकं पक्षं समाश्रित्य तिष्ठ त्वं जगदम्बिके ।  
असुराणां सुराणां वा पूजिता सततं परे ॥ ३५ ॥

इत्येवं कथितं दे?वी मदस्य वचनं मया ।  
कुरु त्वं भक्तराजस्य पालनं परमादरात् ॥ ३६ ॥

गृत्समद उवाच ।  

मदस्य वचनं क्रूरं तारकेण प्रकाशितम् ।  
तच्छ्रुत्वा कुपिता देवी तं जगाद महासुरम् ॥ ३७ ॥

शक्तिरुवाच ।  
मदीयं जगदम्बेति नाम वेदे प्रकाशितम् ।  
केन मार्गेण दैत्येश पक्षमेकं समाश्रये ॥ ३८ ॥

यथा देवास्तथा दैत्या मान्या मे नात्र संशयः ।  
देवैर्दैत्यैश्च कर्तव्यः स्वस्वधर्मो महासुर ॥ ३९ ॥

पाताले राज्यमानन्दाद्दैत्यैः कर्तव्यमञ्जसा ।  
स्वर्गेषु सर्वदा देवैः कर्तव्यं स्वस्वभावजम् ॥ ४० ॥

विपरीते हनिष्यामि क्रुद्धाऽहं नात्र संशयः ।  
अतो दैत्यैः प्रगन्तव्यं पाताले वै मदाज्ञया ॥ ४१ ॥

शक्तेर्वचनमाकर्ण्य क्रुद्धः सोऽपि महासुरः ।  
उवाच तां महाशक्तिं भयं त्यक्त्वा प्रभावतः ॥ ४२ ॥

तारक उवाच ।  

मा गर्वं कुरु शक्ते त्वं शत्रुपक्षसमाश्रिते ।  
तपसा वयमुत्कृष्टा जाताः स्वस्य न संशयः ॥ ४३ ॥

कर्मणा त्वं प्रसृजसि जगन्ति जगदम्बिके ।  
कर्माधीनमिदं सर्वं तत्र त्वं किं करिष्यसि ॥ ४४ ॥

कर्मणा दैत्यराजश्च प्रतापी स मदासुरः ।  
ब्रह्माण्डाधिपतिर्भूत्वा देवान् सर्वान् हनिष्यति ॥ ४५ ॥

युद्धाय सज्ज त्वं देवि देवैःसह जगन्मयि ।  
असुरैश्च महाभागैर्गच्छामि मदसन्निधौ ॥ ४६ ॥

एवमुक्त्वा महाशक्तिं तारकः क्रोधसंयुतः ।  
जगाम शक्तिलोकाद्वै मददैत्यस्य सन्निधौ ॥ ४७ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते तारकासुरसामवर्णनं नाम षट्चत्वारिंशोऽध्यायः ॥

[[९९]]

