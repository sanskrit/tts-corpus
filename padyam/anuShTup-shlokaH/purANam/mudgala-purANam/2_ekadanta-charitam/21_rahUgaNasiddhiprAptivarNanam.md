+++
title = "२१ रहूगणसिद्धिप्राप्तिवर्णनम्"

+++
॥ श्रीगणेशाय नमः ॥

जडभरत उवाच ।  

आह माङ्गिरसो नाम जडभरतः प्रकथ्यते ।  
स्वायम्भुवश्च भरतोऽधुना जडश्च तेन वै ॥ १ ॥

मा चिन्तां कुरु राजर्षे ह्यज्ञानेन त्वया कृतम् ।  
हेलनं मम देहस्य पापदं न भविष्यति ॥ २ ॥

गच्छ राजन्यथेच्छ त्वं मत्तो वै न भयं तव ।  
गमिष्यामि स्वतन्त्रोऽहं प्रारब्धेन नियन्त्रितः ॥ ३ ॥

मुद्गल उवाच ।  

तस्य योगीन्द्रमुख्यस्य श्रुत्वा वचनमुत्तमम् ।  
रहूगण उवाचाथ तं प्रणम्य महायशाः ॥ ४ ॥

रहूगण उवाच ।  

धन्यं कुलं मदीयं वै पितरौ ज्ञानमाश्रमः ।  
तपो विद्या यशो दानं तवाङ्घ्रियुगदर्शनात् ॥ ५ ॥

अहं सिन्धुमहीपालो रहूगण इति स्मृतः ।  
राज्यादिविषयं त्यक्त्वा निःसृतो मुनिसत्तम ॥ ६ ॥

शान्त्यर्थं कपिलं यामि गौतमीतीरवासिनम् ।  
त्वं साक्षाद् ब्रह्मरूपश्च दैवेन दर्शनं गतः ॥ ७ ॥

मां शिष्यं तारय मुने योगबोधेन सत्तम ।  
साक्षात् शान्तिं वद विभो यया शान्तो भवाम्यहम् ॥ ८ ॥

तस्य तद्वचनं श्रुत्वा कृपया परया युतः ।  
जगाद तं नृपेन्द्रं स आङ्गिरसो महाद्युतिः ॥ ९ ॥

शृणु राजन् त्वया पृष्टं वेदगुह्यं च दुर्गमम् ।  
कथयामि तथापि त्वां योगशान्तिकरं परम् ॥ १० ॥

देहश्चतुर्विधः प्रोक्तस्तत्र देही चतुर्विधः ।  
भ्रान्त्या भिन्नत्वमाश्रित्यैकोऽपि भाति तदात्मकः ॥ ११ ॥

देहानां ब्रह्म यत्प्रोक्तं बिन्दुमात्रं च दृश्यते ।  
देहीनां ब्रह्मरूपं वै सोऽहं मात्रात्मकं किल ॥ १२ ॥

तयोः संयोग एवाऽसौ बोधात्मक उदाहृतः ।  
स्वतोत्थानमिदं ब्रह्म विकल्पाद्विविधं मतम् ॥ १३ ॥

बोधनाशे महीपाल उत्थानं जायते न च ।  
साङ्ख्यरूपं हि तद्ब्रह्म केवलं स्वसुखे रतम् ॥ १४ ॥

यत्र परसुखं नास्ति तत्र वै स्वसुखं कथम् ।  
ततः परत उत्थानयुक्तं ब्रह्म प्रकीर्तितम् ॥ १५ ॥

तत्रोत्थानस्य बीजं यत्स्थितं भिन्नात्मकं परम् ।  
स्वसौख्यनिष्ठरूपं हि बोधहीनप्रभावतः ॥ १६ ॥

स्वतः परत उत्थानहीनं स्वानन्दवाचकम् ।  
संयोगाभेदरूपं वै जानीहि नृपसत्तम ॥ १७ ॥

स्वानन्द पञ्चभेदं च स्वयं सर्वत्र संस्थितम् ।  
सत्यासत्यसमं चेति नेतिरूपं चतुर्थकम् ॥ १८ ॥

स्वतः परत उत्थानमेतन्नाम प्रकीर्तितम् ।  
तयोरनुभवो यः स्यात्तस्य रूपं तदेव च ॥ १९ ॥

[[४६]]

ताभ्यां नानाविधं ब्रह्मान्नादि वेदे प्रकीर्तितम् ।  
जगन्नानाविधं तद्वज्जानीहि नृपसत्तम ॥ २० ॥

नामरूपमयं सर्वमसत्यं परिकीर्तितम् ।  
शाक्तं ब्रह्म समाख्यातं वेदे वै वेदवादिभिः ॥ २१ ॥

नामरूपात्मकं यत्तत्सदा खण्डमयं स्मृतम् ।  
अमृतं सौरमात्मा तद्ब्रह्म सर्वप्रकाशकम् ॥ २२ ॥

तयोरभेदकर्ताऽसौ विष्णुरानन्दसञ्ज्ञितः ।  
द्वयोः समं च तद्ब्रह्म भावाभावमयं परम् ॥ २३ ॥

त्रिभिर्हीनं तुरीयं यन्नेति कर्ता शिवः स्मृतः ।  
अव्यक्तं मोहहीनं यत् स्वाधीनं ब्रह्म तन्मतम् ॥ २४ ॥

चतुर्णां चैव संयोगो यत्राभेदमयः स्मृतः ।  
स एव स्वस्वरूपाख्यो मायायुक्तो विनायकः ॥ २५ ॥

संयोगनाशकारी चायोगः सर्वत्र समन्तः ।  
निर्मायिको गणेशः स कथितो योगिभिर्नृप ॥ २६ ॥

अयोगे योगिनां राजन्निवृत्तिरुपजायते ।  
स्वकीयभेदहीनत्वात्तद्ब्रह्मायोगसञ्ज्ञकम् ॥ २७ ॥

अत एव स्वनाशाख्यनिवृत्या तच्च लभ्यते ।  
मायया सर्वसंयोगे तद्धीनं ब्रह्म तत् स्मृतम् ॥ २८ ॥

अयोगश्चैव संयोगो योगे तौ न प्रपश्यति ।  
तदेव गणनाथो हि योगशान्तिमयः स्मृतः ॥ २९ ॥

मायायुक्तश्च मायावी मायाहीनश्च केवलः ।  
तदेव भ्रान्तिमात्रं यत्त्यक्तव्यं योगिभिः सदा ॥ ३० ॥

चित्तं पञ्चविधं प्रोक्तं तदैश्वर्यं महामते ।  
मोहदं द्विविधं त्यक्त्वा शान्तिरूपो भविष्यसि ॥ ३१ ॥

एवमुक्त्वा महायोगी विरराम प्रजापते ।  
सोऽपि तं प्रणनामाथ राज्यं त्यक्त्वा वनं ययौ ॥ ३२ ॥

एवं रहूगणो राजा साधयित्वा विधानतः ।  
शान्तिं प्राप्तो महातेजा गाणपत्यो बभूव ह ॥ ३३ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते रहूगणसिद्धिप्राप्तिवर्णनं नामैकविंशोऽध्यायः ॥
