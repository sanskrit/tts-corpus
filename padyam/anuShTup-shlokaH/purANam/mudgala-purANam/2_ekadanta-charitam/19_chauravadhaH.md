+++
title = "१९ चौरवधः"

+++
॥ श्रीगणेशाय नमः ॥

मुद्गल उवाच ।  

आङ्गिरसकुले विप्रो बभूव मुनिसत्तमः ।  
ततः पुत्रोऽभवत्तस्य भरतो नृपसत्तमः ॥ १ ॥

तत्रापि सङ्गभीतोऽसौ ज्ञानयुक्तो महामुनिः ।  
गणेशं मनसा ध्यायन् संस्थितो मुनिसन्निधौ ॥ २ ॥

तत्र वेदादिषु प्रोक्तं गणेशस्य महात्मनः ।  
स्तवनं संश्रुतं ज्ञानं तेन पूर्वं दृढं कृतम् ॥ ३ ॥

जडवत्सङ्गसम्भीतो बभूव ब्राह्मणोत्तमः ।  
चातुर्यं सकलं तेन गोपितं सर्वसन्निधौ ॥ ४ ॥

विवाहादिभयात् सर्वं जडत्वं सम्प्रकाशितम् ।  
मूर्खवच्चेष्टया तत्र बालभावेन तिष्ठता ॥ ५ ॥

तस्योपवीतदानं स चकाराङ्गिरसो मुनिः ।  
पश्चात् सन्ध्यादिकं कर्म शौचाचारमशिक्षयत् ॥ ६ ॥

पित्रा कथितमत्यन्तं न जग्राह महामतिः ।  
अन्यथा स चकारापि ताडितो यदि योगिपः ॥ ७ ॥

हस्तं धृत्वा पिता तस्य कारयामास वैदिकम् ।  
सर्वमाचमनाद्यं च तथा तेन कृतं किल ॥ ८ ॥

पुनः पित्रा च सम्पृष्टं न सस्मार तदा स्वयम् ।  
जडवत्सर्व आचारस्त्यक्तस्तेन महात्मना ॥ ९ ॥

ततस्तस्य कृतं नाम सर्वैर्लोकैः प्रजापते ।  
जड इत्येव सततं कथ्यते यत्र तत्र तैः ॥ १० ॥

तत्रादरापमानादि तिरस्कारादिकं महत् ।  
सम्बभूव च तेनापि जडवत्त्यक्तमेव च ॥ ११ ॥

लोकाः सर्वेऽवदंस्तत्र ज्ञानमस्य न निश्चितम् ।  
निन्दास्तुत्यादिकं सर्वं महामूर्खेण सह्यते ॥ १२ ॥

जडत्वादिकदोषेण विवाहादिकमस्य च ।  
न कृतं जनकेनैव तेनानन्दमवाप सः ॥ १३ ॥

ततः कालेन निधनं गतस्तस्य पिता मुनिः ।  
माता सती गुणयुता सहगा सम्बभूव ह ॥ १४ ॥

मातुः सपत्नीजाताश्च भ्रातरो नव चाऽभवन् ।  
तेषामधीनतां यातो द्विजोऽसौ शान्तियोगधृक् ॥ १५ ॥

भ्रातृपत्न्यो मदोत्सिक्ताश्चक्रुः स्नेहं न चाल्पकम् ।  
उच्छिष्टं कुत्सितं चान्नं ज्वलितं तद्ददुस्तुषम् ॥ १६ ॥

वस्त्राद्यैर्भ्रातरः सर्वे भाषणैः सत्कृतं न तम् ।  
चक्रुः स्नेहं परित्यज्य कुलपांसुं वदन्ति ते ॥ १७ ॥

तथाप्यमृतवत्सर्वं कुत्सितं क्लिन्नदग्धकम् ।  
अन्नं बभक्ष योगीशश्चीरवस्त्रैः समावृतः ॥ १८ ॥

तदपि भातृजायास्ता अन्नं तस्मै च नो ददुः ।  
द्वित्रिवासरमध्ये स एकभुक् चाऽभवन्मुनिः ॥ १९ ॥

क्षुधया पीडितो योगी गाणपत्यः प्रजापते ।  
भ्रमन्नन्नार्थमत्यन्तं गेहे गेहे विचक्षणः ॥ २० ॥

तत्र लोकैः स्वकार्यार्थे गृहीतो यत्र तत्र सः ।  
चकार सकलं कार्यं तेषामन्नार्थमादरात् ॥ २१ ॥

ततस्ते हर्षिताः सर्वे वस्त्रान्नादिकमादरात् ।  
ददुः सोऽपि प्रसन्नात्मा कर्मकारोऽभवत् स्वयम् ॥ २२ ॥

ततस्तैर्भ्रातृभिर्दृष्टं तमानीय स्वके गृहे ।  
स्वकर्मकारिणं चक्रुर्भ्रातरो हर्षसंयुताः ॥ २३ ॥

तदपि भ्रातृजायास्ता कुत्सितान्नं ददुस्तुषम् ।  
सुधासमं बभक्षान्नं सोऽपि भावं प्रदर्शयन् ॥ २४ ॥

कदाचित्पक्वशालीनं क्षेत्रेषु स्थापितो मुनिः ।  
भ्रातृभी रक्षणार्थं स रात्रौ वै दिवसे प्रभो ॥ २५ ॥

तत्राऽयं संस्थितो विद्वांस्तत्तथैव चकार च ।  
अन्नार्थं देहभावज्ञः सुखदुःखादिके समः ॥ २६ ॥

[[४३]]

तत्र चित्रमभूद्यत्तु तत् शृणुष्व प्रजापते ।  
चौराणां स्वामिना देवी भद्रकालीति संस्तुता ॥ २७ ॥

लभेद्यदि मम द्रव्यं विपुलं च जगन्मयि ।  
तदा पुरुषरूपं ते दास्यामि पशुमुत्तमम् ॥ २८ ॥

द्रव्यं तस्य तथा प्राप्तं तेन सम्प्रेषिताः स्वकाः ।  
चौरा रात्रौ श्रमैर्युक्तास्तत्राजग्मुर्यदृच्छया ॥ २९ ॥

तं गृहीत्वा बलात्सर्वे जग्मुः स्थानं स्वकं खलाः ।  
योगिना देहप्रारब्धं तदा ज्ञातं च तादृशम् ॥ ३० ॥

तत्र चौराधिपेनैव सत्कृतः पूजनादिभिः ।  
भोजनं स चकारापि स्वादु विपेन्द्रसत्तमः ॥ ३१ ॥

तं पुरस्कृत्य वादित्रैर्निनदद्भिर्ययौ खलः ।  
देवीसन्निधिमानन्दात् पूजितं परमादरात् ॥ ३२ ॥

पूजयित्वा महाकाली ततस्तं मुनिपुङ्गवम् ।  
पुरस्कृत्यासिना हन्तुं नग्नं खड्गं चकार सः ॥ ३३ ॥

मरणं देहभावस्य दृष्ट्वाऽसौ योगिसत्तमः ।  
न किञ्चित् क्षुब्धवांस्तत्र सस्मार गणपं हृदि ॥ ३४ ॥

अद्यैव पतितो देहोऽथवाऽस्तु चिरजीविकः ।  
तत्र किं कारणं मे वै गजानन नमोऽस्तु ते ॥ ३५ ॥

एतस्मिन्नन्तरे तत्र देवी कोपसमन्विता ।  
गाणपत्या महाकाली निःसृता मूर्तिमध्यतः ॥ ३६ ॥

खड्गं चौराधिपस्याऽपि हस्ताज्जग्राह लीलया ।  
तेन तस्य शिरश्छित्वा पपौ रुधिरमुत्तमम् ॥ ३७ ॥

अन्ये समागताश्चौरास्तेऽपि खड्गेन नाशिताः ।  
चिक्रीड स्वगणैर्देवी गणेशस्तवतत्परा ॥ ३८ ॥

तां प्रणम्य ययौ दक्ष बभ्राम परितस्तु सः ।  
स्वेच्छाचारी महायोगी भिक्षाशी गणपं स्मरन् ॥ ३९ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते चौरवधो नामैकोनविंशोऽध्यायः ॥
