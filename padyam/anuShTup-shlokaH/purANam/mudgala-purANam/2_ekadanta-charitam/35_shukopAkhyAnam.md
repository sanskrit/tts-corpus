+++
title = "३५ शुकोपाख्यानम्"

+++
॥ श्रीगणेशाय नमः ॥

मुद्गल उवाच ।  

व्यासस्याऽपि सुतो जज्ञे शुकः साक्षाच्छिवः स्वयम् ।  
तपसाराधितस्तेन योगिनां स शिरोमणिः ॥ १ ॥

शुको गर्भाद्विनिःसृत्य सङ्गभीत्याऽपलायत ।  
सङ्गेन ज्ञानभङ्गो वै जायते विषयात्मनाम् ॥ २ ॥

तं गच्छन्तं समालोक्य व्यासो वै धावितोऽभवत् ।  
बोधयन् हेतुभिर्वाक्यैर्नानाक्रममयैः सुतम् ॥ ३ ॥

तिष्ठ तिष्ठ महायोगिन् शृणु मे परमं वचः ।  
प्रथमं ब्रह्मचर्यं च ततो गार्हस्थ्यमञ्जसा ॥ ४ ॥

ततो वनाश्रमः प्रोक्तस्ततः सन्यास आदरात् ।  
क्रमेण सेविता एते तदा योगः सुसिध्यति ॥ ५ ॥

अन्यथा सहसा कृत्वा योगभ्रष्टो नरो भवेत् ।  
अथवा भ्रष्टभावेन नारकी धर्मनाशतः ॥ ६ ॥

अतो मनोजयार्थं त्वं क्रममार्गं समाचर ।  
अन्ते योगीन्द्रसंसेव्यो भविष्यसि न संशयः ॥ ७ ॥

सहसा मा चर त्वं वै त्यागं परमदुस्तरम् ।  
मनश्चञ्चलभावेन पतिष्यसि न संशयः ॥ ८ ॥

इत्याद्यैर्विविधैर्वाक्यैः सुतो व्यासेन बोधितः ।  
सङ्गस्यैव भयाद्योगी न बुबोध शुको मुने ॥ ९ ॥

व्यासोऽपि भावि च ज्ञात्वा ययौ स्वस्याश्रमं स्वयम् ।  
गणेशं मनसा ध्यात्वा संस्थितश्चिन्तयान्वितः ॥ १० ॥

एतस्मिन्नन्तरे तत्र ब्रह्मा स्वयमुपागतः ।  
तं प्रणम्य शुकस्याऽपि वृत्तान्तमवदन्मुनिः ॥ ११ ॥

ततस्तं प्रत्युवाचाथ ब्रह्मा चिन्तां तु मा कुरु ।  
शुको न भविता शम्भुर्भ्रष्टो वै नात्र संशयः ॥ १२ ॥

एवमाश्वास्य तं व्यासं तस्य पूजां प्रगृह्य सः ।  
ययौ स्वभवनं ब्रह्मा व्यासो वै हर्षितोऽभवत् ॥ १३ ॥

शुकः स नर्मदातीरे संस्थितो योगसेवया ।  
सर्वत्र ब्रह्मभावेनाचिन्तयद्ब्रह्म शाश्वतम् ॥ १४ ॥

सम्प्रज्ञातोऽष्टधा तेन साधितो वेदमार्गतः ।  
असम्प्रज्ञातयोगेषु संस्थितो योगिसत्तमः ॥ १५ ॥

शुकेश्वरस्तत्र साक्षाच्छङ्करस्तिष्ठति प्रभुः ।  
शिवेन हृदि संस्थेन बोधितो बादरायणिः ॥ १६ ॥

गुरुणा तेन हीनोऽयं शुको योगं समभ्यसत् ।  
योगभूमिक्रमेणैवासाधयद्योगमुत्तमम् ॥ १७ ॥

स्वत उत्थानकं ब्रह्म साधयित्वा विधानतः ।  
प्राप्तं परत उत्थानं तेन साङ्ख्यं महात्मना ॥ १८ ॥

तत्र ब्रह्मणि संसक्तो योगाभेदेन केवले ।  
बभ्राम पृथिवीं सर्वां विदेहोऽसौ महामुनिः ॥ १९ ॥

ब्रह्म साङ्ख्यं निराधारं दृष्ट्वा संशयवानभूत् ।  
तदर्थं जनकं सोऽपि ययौ हर्षसमन्वितम् ॥ २० ॥

जनकेन तथा साङ्ख्यं विदेहं कथितं परम् ।  
ततः संशयहीनश्च जातो वैयासकिः प्रभुः ॥ २१ ॥

साङ्ख्ये बोधस्य नाशः स्यात्तत् दृष्ट्वा विस्मितो मुनिः ।  
विचारमकरोच्चित्ते योगभावेन भावितः ॥ २२ ॥

बोधेनोत्थानकं जन्तोर्जायते नात्र संशयः ।  
बोधहीनेन योगेनोत्थानं नास्य भवेत् कदा ॥ २३ ॥

ब्रह्म योगमयं प्रोक्तं तत्रोत्थानविहीनता ।  
उत्थानं विद्यते नैव ब्रह्माकारं प्रवर्तते ॥ २४ ॥

साङ्ख्यं ब्रह्म विदेहत्वान्मतं चोपाधिवर्जितम् ।  
न मुख्यं शान्तिदं प्रोक्तं योगीन्द्रैर्योगचिन्तकैः ॥ २५ ॥

व्यासेन वेदशाखाश्च कृता भिन्ना महात्मना ।  
पुराणानि विभिन्नानि कृतानि समवेदिना ॥ २६ ॥

अहं तं शरणं यामि तातं शान्त्यर्थमादरात् ।  
स एव सर्ववित् साक्षाच्छान्तिदाता भविष्यति ॥ २७ ॥

विचार्य मतिमानेवं शुको हर्षसमन्वितः ।  
आगत्य निकटे तस्य तं ननाम कृताञ्जलिः ॥ २८ ॥

तत्र व्यासोऽपि योगिभ्यः प्रावदद्योगमुत्तमम् ।  
तं श्रुत्वा हर्षितो भूत्वा शुको वच उवाच तम् ॥ २९ ॥

स्वामिञ्छृणु मदीयं वै प्रश्नं योगप्रसिद्धये ।  
शान्तियोगस्य दाता कः कीदृशो योग उत्तमः ॥ ३० ॥

[[७५]]

वद मां करुणासिन्धो योगिभ्यो योगदायक ।  
योगीन्द्रस्त्वं न सन्देहो भ्रान्त्याऽहं भ्रमितोऽभवम् ॥ ३१ ॥

शुकस्य वचनं श्रुत्वा तं व्यासः प्रत्युवाच ह ।  
शृणुष्व त्वं महाभाग योगं शान्तिप्रदायकम् ॥ ३२ ॥

गणेशः शान्तिरूपश्च योगशान्तिप्रदायकः ।  
तं भजस्व महायोगिन् तेन शान्तो भविष्यसि ॥ ३३ ॥

ब्रह्मणा बोधितोऽहं तं भजामि गणनायकम् ।  
तेन सर्वज्ञतां यातो योगीन्द्रैः सेवितोऽभवम् ॥ ३४ ॥

गणो धातुः समूहे च कथितो नात्र संशयः ।  
बाह्यान्तरादिसंयोगे समूहो भवति प्रभो ॥ ३५ ॥

ब्रह्मरूपाः समूहाश्च तेषां स्वामी गणेश्वरः ।  
संयोगायोगयोगेन प्राप्यते योगिभिः परः ॥ ३६ ॥

एवमुक्त्वा गणेशस्य वेदपादस्तवं ददौ ।  
रचितं विष्णुना पूर्वं शान्तियोगप्रदायकम् ॥ ३७ ॥

येन विष्णुः सुशान्तोऽभूदिहलोके सुखात्मकः ।  
जातः पालकभावेन भगवन्नामधारकः ॥ ३८ ॥

प्रगृह्य साधयामास शुकस्तं परमाद्भुतम् ।  
गाणपत्यो बभूवाथ योगिवन्द्यो महाद्युतिः ॥ ३९ ॥

नित्यं गणेशमाहात्म्यं वेदपादस्तवं शुकः ।  
जपति स्नेहभावेन दिवानक्तमखण्डितम् ॥ ४० ॥

एतच्छुकस्य माहात्म्यं कथितं ते प्रजापते ।  
पठते शृण्वते सर्वसुखदं प्रभवेत् परम् ॥ ४१ ॥

॥ ॐ तत्सदिति श्रीमदान्त्ये पुराणोपनिषदि श्रीमन्मौद्गले महापुराणेद्वितीये खण्डे एकदन्तचरिते शुकोपाख्यानं नाम पञ्चत्रिंशोऽध्यायः ॥
