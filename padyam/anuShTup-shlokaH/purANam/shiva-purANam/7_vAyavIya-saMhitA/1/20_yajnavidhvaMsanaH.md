+++
title = "२० यज्ञविध्वंसनः"

+++
वायुरुवाच  
ततो विष्णुप्रधानानां सुराणाममितौजसाम् ॥ ॥१,२०।१अब्।  
ददर्श च महत्सत्रं चित्रध्वजपरिच्छदम् ॥ ॥१,२०।१च्द्।  
सुदर्भऋतुसंस्तीर्णं सुसमिद्धहुताशनम् ॥ ॥१,२०।२अब्।  
काञ्चनैर्यज्ञभाण्डैश्च भ्राजिष्णुभिरलङ्कृतम् ॥ ॥१,२०।२च्द्।  
ऋषिभिर्यज्ञपटुभिर्यथावत्कर्मकर्तृभिः ॥ ॥१,२०।३अब्।  
विधिना वेददृष्टेन स्वनुष्ठितबहुक्रमम् ॥ ॥१,२०।३च्द्।  
देवाङ्गनासहस्राढ्यमप्सरोगणसेवितम् ॥ ॥१,२०।४अब्।  
वेणुवीणारवैर्जुष्टं वेदघोषैश्च बृंहितम् ॥ ॥१,२०।४च्द्।  
दृष्ट्वा दक्षाध्वरे वीरो वीरभद्रः प्रतापवान् ॥ ॥१,२०।५अब्।  
सिंहनादं तदा चक्रे गम्भीरो जलदो यथा ॥ ॥१,२०।५च्द्।  
ततः किलकिलाशब्द आकाशं पूरयन्निव ॥ ॥१,२०।६अब्।  
गणेश्वरैः कृतो जज्ञे महान्न्यक्कृतसागरः ॥ ॥१,२०।६च्द्।  
तेन शब्देन महताः ग्रस्ता सर्वेदिवौकसः ॥ ॥१,२०।७अब्।  
दुद्रुवुः परितो भीताः स्रस्तवस्त्रविभूषणाः ॥ ॥१,२०।७च्द्।  
किंस्विद्भग्नो महामेरुः किंस्वित्सन्दीर्यते मही ॥ ॥१,२०।८अब्।  
किमिदं किमिदं वेति जजल्पुस्त्रिदशा भृशम् ॥ ॥१,२०।८च्द्।  
मृगेन्द्राणां यथा नादं गजेन्द्रा गहने वने ॥ ॥१,२०।९अब्।  
श्रुत्वा तथाविधं केचित्तत्यजुर्जीवितं भयात् ॥ ॥१,२०।९च्द्।  
पर्वताश्च व्यशीर्यन्त चकम्पे च वसुन्धरा ॥ ॥१,२०।१०अब्।  
मरुतश्च व्यघूर्णन्त चुक्षुभे मकरालयः ॥ ॥१,२०।१०च्द्।  
अग्नयो नैव दीप्यन्ते न च दीप्यति भास्करः ॥ ॥१,२०।११अब्।  
ग्रहाश्च न प्रकाशन्ते नक्षत्राणि च तारकाः ॥ ॥१,२०।११च्द्।  
एतस्मिन्नेव काले तु यज्ञवाटं तदुज्ज्वलम् ॥ ॥१,२०।१२अब्।  
सम्प्राप भगवान्भद्रो भद्रैश्च सह भद्रया ॥ ॥१,२०।१२च्द्।  
तं दृष्ट्वा भीतभीतो ऽपि दक्षो दृढ इव स्थितः ॥ ॥१,२०।१३अब्।  
क्रुद्धवद्वचनं प्राह को भवान् किमिहेच्छसि ॥ ॥१,२०।१३च्द्।  
तस्य तद्वचनं श्रुत्वा दक्षस्य च दुरात्मनः ॥ ॥१,२०।१४अब्।  
वीरभद्रो महातेजा मेघसम्भीरनिस्स्वनः ॥ ॥१,२०।१४च्द्।  
    
१ परस्मैपदमार्षम्  
    
५२३ब्  
    
स्मयन्निव तमालोक्य दक्षं देवाश्च ऋत्विजः ॥ ॥१,२०।१५अब्।  
अर्थगर्भमसम्भ्रान्तमवोचदुचितं वचः ॥ ॥१,२०।१५च्द्।  
वीरभद्र उवाच  
वयं ह्यनुचराः सर्वे शर्वस्यामिततेजसः ॥ ॥१,२०।१६अब्।  
भागाभिलिप्सया प्राप्ता भागो नस्सम्प्रदीयताम् ॥ ॥१,२०।१६च्द्।  
अथ चेदध्वरे ऽस्माकं न भागः परिकल्पितः ॥ ॥१,२०।१७अब्।  
कथ्यतां कारणं तत्र युध्यतां वा मयामरैः ॥ ॥१,२०।१७च्द्।  
इत्युक्तास्ते गणेन्द्रेण देवा दक्षपुरोगमाः ॥ ॥१,२०।१८अब्।  
ऊचुर्मन्त्राः प्रमाणं नो न वयं प्रभवस्त्विति ॥ ॥१,२०।१८च्द्।  
मन्त्रा ऊचुस्सुरा यूयं मोहोपहतचेतसः ॥ ॥१,२०।१९अब्।  
येन प्रथमभागार्हं न यजध्वं महेश्वरम् ॥ ॥१,२०।१९च्द्।  
मन्त्रोक्ता अपि ते देवाः सर्वे सम्मूढचेतसः ॥ ॥१,२०।२०अब्।  
भद्राय न ददुर्भागं तत्प्रहाणमभीप्सवः ॥ ॥१,२०।२०च्द्।  
यदा तथ्यं च पथ्यं च स्ववाक्यं तद्वृथा ऽभवत् ॥ ॥१,२०।२१अब्।  
तदा ततो ययुर्मन्दा ब्रह्मलोकं सनातनम् ॥ ॥१,२०।२१च्द्।  
अथोवाच गणाध्यक्षो देवान्विष्णुपुरोगमान् ॥ ॥१,२०।२२अब्।  
मन्त्राः प्रमाणं न कृता युष्माभिर्बलगर्वितैः ॥ ॥१,२०।२२च्द्।  
यस्मादस्मिन् मखे देवैरित्थं वयमसत्कृताः ॥ ॥१,२०।२३अब्।  
तस्माद्वो जीवितैस्सार्धमपनेष्यामि गर्वितम् ॥ ॥१,२०।२३च्द्।  
इत्युक्त्वा भगवान् क्रुद्धो व्यदहन्नेत्रवह्निना ॥ ॥१,२०।२४अब्।  
यक्षवाटं महाकूटं यथातिस्रः पुरो हरः ॥ ॥१,२०।२४च्द्।  
ततो गणेश्वरास्सर्वे पर्वतोदग्रविग्रहाः ॥ ॥१,२०।२५अब्।  
यूपानुत्पाट्य होत्ःणां कण्ठेष्वाबध्य रज्जुभिः ॥ ॥१,२०।२५च्द्।  
यज्ञपात्राणि चित्राणि भित्त्वा सञ्चूर्ण्य वारिणि ॥ ॥१,२०।२६अब्।  
गृहीत्वा चैव यज्ञाङ्गं गङ्गास्रोतसि चिक्षिपुः ॥ ॥१,२०।२६च्द्।  
तत्र दिव्यान्नपानानां राशयः पर्वतोपमाः ॥ ॥१,२०।२७अब्।  
क्षीरनद्यो ऽमृतस्रावाः सुस्निग्धदधिकर्दमाः ॥ ॥१,२०।२७च्द्।  
उच्चावचानि मांसानि भक्ष्याणि सुरभीणि च ॥ ॥१,२०।२८अब्।  
रसवन्ति च पानानि लेह्यचोष्याणि तानि वै ॥ ॥१,२०।२८च्द्।  
वीरास्तद्भुजते वक्त्रैर्विलुम्पन्ति क्षिपन्ति च ॥ ॥१,२०।२९अब्।  
वज्रैश्चक्रैर्महाशूलैश्शक्तिभिः पाशपट्टिशैः ॥ ॥१,२०।२९च्द्।  
मुसलैरसिभिष्टङ्कैर्भिधिपालैः परश्वधैः ॥ ॥१,२०।३०अब्।  
उद्धतांस्त्रिदशान्सर्वांल्लोकपालपुरस्सरान् ॥ ॥१,२०।३०च्द्।  
बिभिदुर्बलिनो वीरा वीरभद्राङ्गसम्भवाः ॥ ॥१,२०।३१अब्।  
छिन्धि भिन्धि क्षिप क्षिप्रं मार्यतां दार्यतामिति ॥ ॥१,२०।३१च्द्।  
हरस्व प्रहरस्वेति पाटयोत्पाटयेति च ॥ ॥१,२०।३२अब्।  
संरम्भप्रभवाः क्रूराश्शब्दाः श्रवणशङ्कवः ॥ ॥१,२०।३२च्द्।  
यत्रतत्र गणेशानां जज्ञिरे समरोचिताः ॥ ॥१,२०।३३अब्।  
विवृत्तनयनाः केचिद्दष्टदंष्ट्रोष्ठतालवः ॥ ॥१,२०।३३च्द्।  
आश्रमस्थान्समाकृष्य मारयन्ति तपोधनात् ॥ ॥१,२०।३४अब्।  
स्रुवानपहरन्तश्च क्षिपन्तोग्निं जलेषु च ॥ ॥१,२०।३४च्द्।  
कलशानपि भिन्दन्तश्छिन्दन्तो मणिवेदिकाः ॥ ॥१,२०।३५अब्।  
गायन्तश्च नदन्तश्च हसन्तश्च मुहुर्मुहुः ॥ ॥१,२०।३५च्द्।  
रक्तासवं पिबन्तश्च ननृतुर्गणपुङ्गवाः ॥ ॥१,२०।३६अब्।  
५२४अ  
    
निर्मथ्य सेन्द्रानमरान् गणेन्द्रान्वृषेन्द्रनागेन्द्रमृगेन्द्रसाराः ॥ ॥१,२०।३६च्द्।  
चक्रुर्बहून्यप्रतिमभावाः सहर्षरोमाणि विचेष्टितानि ॥ ॥१,२०।३७अब्।  
नन्दन्ति केचित्प्रहरन्ति केचिद्धावन्ति केचित्प्रलपन्ति केचित् ॥ ॥१,२०।३७च्द्।  
नृत्यन्ति केचिद्विहसन्ति केचिद्वल्गन्ति केचित्प्रमथा बलेन ॥ ॥१,२०।३८अब्।  
केचिज्जिघृक्षन्ति घनान्स तोयान्केचिद्ग्रहीतुं रविमुत्पतन्ति ॥ ॥१,२०।३९अब्।  
केचित्प्रसर्तुं पवनेन सार्धमिच्छन्ति भीमाः प्रमथा वियत्स्थाः ॥ ॥१,२०।३९च्द्।  
आक्षिप्य केचिच्च वरायुधानि महा भुजङ्गानिव वैनतेयाः ॥ ॥१,२०।४०अब्।  
भ्रमन्ति देवानपि विद्रवन्तः खमण्डले पर्वतकूटकल्पाः ॥ ॥१,२०।४०च्द्।  
उत्पाट्य चोत्पाट्यगृहाणि केचित्सजालवातायनवेदिकानि ॥ ॥१,२०।४१अब्।  
विक्षिप्य विक्षिप्य जलस्य मध्ये कालाम्बुदाभाः प्रमथा निनेदुः ॥ ॥१,२०।४१च्द्।  
उद्वर्तितद्वारकपाटकुड्यं विध्वस्तशालावलभीगवाक्षम् ॥ ॥१,२०।४२अब्।  
अहो बताभज्यत यज्ञवाटमनाथवद्वाक्यमिवायथार्थम् ॥ ॥१,२०।४२च्द्।  
हा नाथ तातेति पितुः सुतेति भ्रतर्ममाम्बेति च मातुलेति ॥ ॥१,२०।४३अब्।  
उत्पाट्यमानेषु गृहेषु नार्यो ह्यानाथशब्दान्बहुशः प्रचक्रुः ॥ ॥१,२०।४३च्द्।  
    
इति श्रीशिवमहापुराणे सप्तम्यां वायवीयसंहितायां पूर्वखण्डे यज्ञविध्वंसनो नाम विंशो ऽध्यायः  
    