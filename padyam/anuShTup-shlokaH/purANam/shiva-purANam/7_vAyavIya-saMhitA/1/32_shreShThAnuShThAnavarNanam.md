+++
title = "३२ श्रेष्ठानुष्ठानवर्णनम्"

+++
ऋषय ऊचुः  
किं तच्छ्रेष्टमनुष्ठानं मोक्षो येनपरोक्षितः ॥ ॥१,३२।१अब्।  
तत्तस्य साधनं चाद्य वक्तुमर्हसि मारुत ॥ ॥१,३२।१च्द्।  
वायुरुवाच  
शैवो हि परमो धर्मः श्रेष्ठानुष्ठानशब्दितः ॥ ॥१,३२।२अब्।  
यत्रापरोक्षो लक्ष्येत साक्षान्मोक्षप्रदः शिवः ॥ ॥१,३२।२च्द्।  
स तु पञ्चविधो ज्ञेयः पञ्चभिः पर्वभिः क्रमात् ॥ ॥१,३२।३अब्।  
क्रियातपोजपध्यानज्ञानात्मभिरनुत्तरैः ॥ ॥१,३२।३च्द्।  
तैरेव सोत्तरैस्सिद्धो धर्मस्तु परमो मतः ॥ ॥१,३२।४अब्।  
परोक्षमपरोक्षं च ज्ञानं यत्र च मोक्षदम् ॥ ॥१,३२।४च्द्।  
परमो ऽपरमश्चोभौ धर्मौ हि श्रुतिचोदितौ ॥ ॥१,३२।५अब्।  
धर्मशब्दाभिधेयेर्थे प्रमाणं श्रुतिरेव नः ॥ ॥१,३२।५च्द्।  
परमो योगपर्यन्तो धर्मः श्रुतिशिरोगतः ॥ ॥१,३२।६अब्।  
धर्मस्त्वपरमस्तद्वदधः श्रुतिमुखोत्थितः ॥ ॥१,३२।६च्द्।  
अपश्वात्माधिकारत्वाद्यो धरमः परमो मतः ॥ ॥१,३२।७अब्।  
साधारणस्ततो ऽन्यस्तु सर्वेषामधिकारतः ॥ ॥१,३२।७च्द्।  
स चायं परमो धर्मः परधर्मस्य साधनम् ॥ ॥१,३२।८अब्।  
धर्मशास्त्रादिभिस्सम्यक् साङ्ग एवोपबृंहितः ॥ ॥१,३२।८च्द्।  
शैवो यः परमो धर्मः श्रेष्ठानुष्ठानशब्दितः ॥ ॥१,३२।९अब्।  
इतिहासपुराणाभ्यां कथञ्चिदुपबृंहितः ॥ ॥१,३२।९च्द्।  
शैवागमैस्तु सम्पन्नः सहाङ्गोपांविस्तरः ॥ ॥१,३२।१०अब्।  
तत्संस्काराधिकारैश्च सम्यगेवोपबृंहितः ॥ ॥१,३२।१०च्द्।  
शैवागमो हि द्विविधः श्रौतो ऽश्रौतश्च संस्कृतः ॥ ॥१,३२।११अब्।  
श्रुतिसारमयः श्रौतस्स्वतन्त्र इतरो मतः ॥ ॥१,३२।११च्द्।  
स्वतन्त्रो दशधा पूर्वं तथाष्टादशधा पुनः ॥ ॥१,३२।१२अब्।  
कामिकादिसमाख्याभिस्सिद्धः सिद्धान्तसञ्ज्ञितः ॥ ॥१,३२।१२च्द्।  
श्रुतिसारमयो यस्तु शतकोटिप्रविस्तरः ॥ ॥१,३२।१३अब्।  
परं पाशुपतं यत्र व्रतं ज्ञानं च कथ्यते ॥ ॥१,३२।१३च्द्।  
युगावर्तेषु शिष्येत योगाचार्यस्वरूपिणा ॥ ॥१,३२।१४अब्।  
तत्रतत्रावतीर्णेन शिवेनैव प्रवर्त्यते ॥ ॥१,३२।१४च्द्।  
सङ्क्षिप्यास्य प्रवक्तारश्चत्वारः परमर्षय ॥ ॥१,३२।१५अब्।  
रुरुर्दधीचो ऽगस्त्यश्च उपमन्युर्महायशाः ॥ ॥१,३२।१५च्द्।  
ते च पाशुपता ज्ञेयास्संहितानां प्रवर्तकाः ॥ ॥१,३२।१६अब्।  
तत्सन्ततीया गुरवः शतशो ऽथ सहस्रशः ॥ ॥१,३२।१६च्द्।  
तत्रोक्तः परमो धर्मश्चर्याद्यात्मा चतुर्विधः ॥ ॥१,३२।१७अब्।  
तेषु पाशुपतो योगः शिवं प्रत्यक्षयेद्दृढम् ॥ ॥१,३२।१७च्द्।  
तस्माच्छ्रेष्ठमनुष्ठानं योगः पाशुपतो मतः ॥ ॥१,३२।१८अब्।  
तत्राप्युपायको युक्तो ब्रह्मणा स तु कथ्यते ॥ ॥१,३२।१८च्द्।  
नामाष्टकमयो योगश्शिवेन परिकल्पितः ॥ ॥१,३२।१९अब्।  
तेन योगेन सहसा शैवी प्रज्ञा प्रजायते ॥ ॥१,३२।१९च्द्।  
प्रज्ञया परमं ज्ञानमचिराल्लभते स्थिरम् ॥ ॥१,३२।२०अब्।  
५३८अ  
    
प्रसीदति शिवस्तस्य यस्य ज्ञानं प्रतिष्ठितम् ॥ ॥१,३२।२०च्द्।  
प्रसादात्परमो योगो यः शिवं चापरोक्षयेत् ॥ ॥१,३२।२१अब्।  
शिवापरोक्षात्संसारकारणेन वियुज्यते ॥ ॥१,३२।२१च्द्।  
ततः स्यान्मुक्तसंसारो मुक्तः शिवसमो भवेत् ॥ ॥१,३२।२२अब्।  
ब्रह्मप्रोक्त इत्युपायः स एव पृथगुच्यते ॥ ॥१,३२।२२च्द्।  
शिवो महेश्वरश्चैव रुद्रो विष्णुः पितामहः ॥ ॥१,३२।२३अब्।  
संसारवैद्यः सर्वज्ञः परमात्मेति मुख्यतः ॥ ॥१,३२।२३च्द्।  
नामाष्टकमिदं मुख्यं शिवस्य प्रतिपादकम् ॥ ॥१,३२।२४अब्।  
आद्यन्तु पञ्चकं ज्ञेयं शान्त्यतीताद्यनुक्रमात् ॥ ॥१,३२।२४च्द्।  
सञ्ज्ञा सदाशिवादीनां पञ्चोपाधिपरिग्रहात् ॥ ॥१,३२।२५अब्।  
उपाधिविनिवृत्तौ तु यथास्वं विनिवर्तते ॥ ॥१,३२।२५च्द्।  
पदमेव हि तन्नित्यमनित्याः पदिनः स्मृताः ॥ ॥१,३२।२६अब्।  
पदानां प्रतिकृत्तौ तु मुच्यन्ते पदिनो यतः ॥ ॥१,३२।२६च्द्।  
परिवृत्त्यन्तरे भूयस्तत्पदप्राप्तिरुच्यते ॥ ॥१,३२।२७अब्।  
आत्मान्तराभिधानं स्याद्यदाद्यं नाम पञ्चकम् ॥ ॥१,३२।२७च्द्।  
अन्यत्तु त्रितयं नाम्नामुपादानादियोगतः ॥ ॥१,३२।२८अब्।  
त्रिविधोपाधिवचनाच्छिव एवानुवर्तते ॥ ॥१,३२।२८च्द्।  
अनादिमलसंश्लेषः प्रागभावात्स्वभावतः ॥ ॥१,३२।२९अब्।  
अत्यन्तं परिशुद्धात्मेत्यतो ऽयं शिव उच्यते ॥ ॥१,३२।२९च्द्।  
अथवाशेषकल्याणगुणैकधन ईश्वरः ॥ ॥१,३२।३०अब्।  
शिव इत्युच्यते सद्भिश्शिवतत्त्वार्थवादिभिः ॥ ॥१,३२।३०च्द्।  
त्रयोविंशतितत्त्वेभ्यः प्रकृतिर्हि परा मता ॥ ॥१,३२।३१अब्।  
प्रकृतेस्तु परं प्राहुः पुरुषं पञ्चविंशकम् ॥ ॥१,३२।३१च्द्।  
यं वेदादौ स्वरं प्राहुर्वाच्यवाचकभावतः ॥ ॥१,३२।३२अब्।  
वेदैकवेद्ययाथात्म्याद्वेदान्ते च प्रतिष्ठितः ॥ ॥१,३२।३२च्द्।  
तस्य प्रकृतिलीनस्य यः परस्स महेश्वरः ॥ ॥१,३२।३३अब्।  
तदधीनप्रवृत्तित्वात्प्रकृतेः पुरुषस्य च ॥ ॥१,३२।३३च्द्।  
अथवा त्रिगुणं तत्त्वमुपेयमिदमव्ययम् ॥ ॥१,३२।३४अब्।  
मायान्तु प्रकृतिं विद्यान्मायिनं तु महेश्वरम् ॥ ॥१,३२।३४च्द्।  
मायाविक्षोभको ऽनन्तो महेश्वरसमन्वयात् ॥ ॥१,३२।३५अब्।  
कालात्मा परमात्मादिः स्थूलः सूक्ष्मः प्रकीर्तितः ॥ ॥१,३२।३५च्द्।  
रुद्दुःखं दुःखहेतुर्वा तद्रावयति नः प्रभुः ॥ ॥१,३२।३६अब्।  
रुद्र इत्युच्यते सद्भिः शिवः परमकारणम् ॥ ॥१,३२।३६च्द्।  
तत्त्वादिभूतपर्यन्तं शरीरादिष्वतन्द्रितः ॥ ॥१,३२।३७अब्।  
व्याप्याधितिष्ठति शिवस्ततो रुद्र इतस्ततः ॥ ॥१,३२।३७च्द्।  
जगतः पितृभूतानां शिवो मूर्त्यात्मनामपि ॥ ॥१,३२।३८अब्।  
पितृभावेन सर्वेषां पितामह उदीरितः ॥ ॥१,३२।३८च्द्।  
निदानज्ञो यथा वैद्यो रोगस्य विनिवर्तकः ॥ ॥१,३२।३९अब्।  
उपायैर्भेषजैस्तद्वल्लयभोगाधिकारतः ॥ ॥१,३२।३९च्द्।  
संसारस्येश्वरो नित्यं समूलस्य निवर्तकः ॥ ॥१,३२।४०अब्।  
संसारवैद्य इत्युक्तः सर्वतत्त्वार्थवेदिभिः ॥ ॥१,३२।४०च्द्।  
दशार्थज्ञानसिद्ध्यर्थमिन्द्रियेष्वेषु सत्स्वपि ॥ ॥१,३२।४१अब्।  
त्रिकालभाविनो भावान्स्थूलान्सूक्ष्मानशेषतः ॥ ॥१,३२।४१च्द्।  
अणवो नैव जानन्ति माययैव मलावृताः ॥ ॥१,३२।४२अब्।  
असत्स्वपि च सर्वेषु सर्वार्थज्ञानहेतुषु ॥ ॥१,३२।४२च्द्।  
५३८ब्  
    
यद्यथावस्थितं वस्तु तत्तथैव सदाशिवः ॥ ॥१,३२।४३अब्।  
अयत्नेनैव जानाति तस्मात्सर्वज्ञ उच्यते ॥ ॥१,३२।४३च्द्।  
सर्वात्मा परमैरेभिर्गुणैर्नित्यसमन्वयात् ॥ ॥१,३२।४४अब्।  
स्वस्मात्परात्मविरहात्परमात्मा शिवः स्वयम् ॥ ॥१,३२।४४च्द्।  
नामाष्टकमिदं चैव लब्ध्वाचार्यप्रसादतः ॥ ॥१,३२।४५अब्।  
निवृत्त्यादिकलाग्रन्थिं शिवाद्यैः पञ्चनामभिः ॥ ॥१,३२।४५च्द्।  
यथास्वं क्रमशश्छित्वा शोधयित्वा यथागुणम् ॥ ॥१,३२।४६अब्।  
गुणितैरेव सोद्धातैरनिरुद्धैरथापि वा ॥ ॥१,३२।४६च्द्।  
हृत्कण्ठतालुभ्रूमध्यब्रह्मरन्ध्रसमन्विताम् ॥ ॥१,३२।४७अब्।  
छित्त्वा पर्यष्टकाकारं स्वात्मानं च सुषुम्णया ॥ ॥१,३२।४७च्द्।  
द्वादशान्तःस्थितस्येन्दोर्नीत्वोपरि शिवौजसि ॥ ॥१,३२।४८अब्।  
संहृत्यं वदनं पश्चाद्यथासंस्करणं लयात् ॥ ॥१,३२।४८च्द्।  
शाक्तेनामृतवर्षेण संसिक्तायां तनौ पुनः ॥ ॥१,३२।४९अब्।  
अवतार्य स्वमात्मानममृतात्माकृतिं हृदि ॥ ॥१,३२।४९च्द्।  
द्वादशान्तःस्थितस्येन्दोः परस्ताच्छ्वेतपङ्कजे ॥ ॥१,३२।५०अब्।  
समासीनं महादेवं शङ्करम्भक्तवत्सलम् ॥ ॥१,३२।५०च्द्।  
अर्धनारीश्वरं देवं निर्मलं मधुराकृतिम् ॥ ॥१,३२।५१अब्।  
शुद्धस्फटिकसङ्काशं प्रसन्नं शीतलद्युतिम् ॥ ॥१,३२।५१च्द्।  
ध्यात्वा हि मानसे देवं स्वस्थचित्तो ऽथ मानवः ॥ ॥१,३२।५२अब्।  
शिवनामाष्टकेनैव भावपुष्पैस्समर्चयेत् ॥ ॥१,३२।५२च्द्।  
अभ्यर्चनान्ते तु पुनः प्राणानायम्य मानवः ॥ ॥१,३२।५३अब्।  
सम्यक्चित्तं समाधाय शार्वं नामाष्टकं जपेत् ॥ ॥१,३२।५३च्द्।  
नाभौ चाष्टाहुतीर्हुत्वा पूर्णाहुत्या नमस्ततः ॥ ॥१,३२।५४अब्।  
अष्टपुष्पप्रदानेन कृत्वाभ्यर्चनमन्तिमम् ॥ ॥१,३२।५४च्द्।  
निवेदयेत्स्वमात्मानं चुलुकोदकवर्त्मना ॥ ॥१,३२।५५अब्।  
एवं कृत्वा चिरादेव ज्ञानं पाशुपतं शुभम् ॥ ॥१,३२।५५च्द्।  
लभते तत्प्रतिष्ठां च वृत्तं चानुत्तमं तथा ॥ ॥१,३२।५६अब्।  
योगं च परमं लब्ध्वा मुच्यते नात्र संशयः ॥ ॥१,३२।५६च्द्।  
    
इति श्रीशिवमहापुराणे सप्तम्यां वायवीयसंहितायां पूर्वखण्डे श्रेष्ठानुष्ठानवर्णनं नाम द्वात्रिंशो ऽध्यायः  
    