+++
title = "०२"

+++
ऋषय ऊचुः  
किं तत्पाशुपतं ज्ञानं कथं पशुपतिश्शिवः ॥ ॥२,२।१अब्।  
कथं धौम्याग्रजः पृष्टः कृष्णेनाक्लिष्टकर्मणा ॥ ॥२,२।१च्द्।  
एतत्सर्वं समाचक्ष्व वायो शङ्करविग्रह ॥ ॥२,२।२अब्।  
तत्समो न हि वक्तास्ति त्रैलोक्येष्वपरः प्रभुः ॥ ॥२,२।२च्द्।  
सूत उवाच  
इत्याकर्ण्य वचस्तेषां महर्षीणां प्रभञ्जनः ॥ ॥२,२।३अब्।  
संस्मृत्य शिवमीशानं प्रवक्तुमुपचक्रमे ॥ ॥२,२।३च्द्।  
वायुरुवाच  
पुरा साक्षान्महेशेन श्रीकण्ठाख्येन मन्दरे ॥ ॥२,२।४अब्।  
देव्यै देवेन कथितं ज्ञानं पाशुपतं परम् ॥ ॥२,२।४च्द्।  
तदेव पृष्टं कृष्णेन विष्णुना विश्वयोनिना ॥ ॥२,२।५अब्।  
पशुत्वं च सुरादीनां पतित्वं च शिवस्य च ॥ ॥२,२।५च्द्।  
यथोपदिष्टं कृष्णाय मुनिना ह्युपमन्युना ॥ ॥२,२।६अब्।  
तथा समासतो वक्ष्ये तच्छृणुध्वमतन्द्रिताः ॥ ॥२,२।६च्द्।  
पुरोपमन्युमासीनं विष्णुःकृष्णवपुर्धरः ॥ ॥२,२।७अब्।  
प्रणिपत्य यथान्यायमिदं वचनमब्रवीत् ॥ ॥२,२।७च्द्।  
श्रीकृष्ण उवाच  
भगवञ्छ्रोतुमिच्छामि देव्यै देवेन भाषितम् ॥ ॥२,२।८अब्।  
दिव्यं पाशुपतं ज्ञानं विभूतिं वास्य कृत्स्नशः ॥ ॥२,२।८च्द्।  
कथं पशुपतिर्देवः पशवः के प्रकीर्तिताः ॥ ॥२,२।९अब्।  
कैः पाशैस्ते निबध्यन्ते विमुच्यन्ते च ते कथम् ॥ ॥२,२।९च्द्।  
इति सञ्चोदितः श्रीमानुपमन्युर्महात्मना ॥ ॥२,२।१०अब्।  
प्रणम्य देवं देवीं च प्राह पुष्टो यथा तथा ॥ ॥२,२।१०च्द्।  
उपमन्युरुवाच  
ब्रह्माद्याः स्थावरान्ताश्च देवदेवस्य शूलिनः ॥ ॥२,२।११अब्।  
पशवः परिकीर्त्यन्ते संसारवशवर्तिनः ॥ ॥२,२।११च्द्।  
तेषां पतित्वाद्देवेशः शिवः पशुपतिः स्मृतः ॥ ॥२,२।१२अब्।  
मलमायादिभिः पाशैः स बध्नाति पशून्पतिः ॥ ॥२,२।१२च्द्।  
स एव मोचकस्तेषां भक्त्या सम्यगुपासितः ॥ ॥२,२।१३अब्।  
चतुर्विंशतितत्त्वानि मायाकर्मगुणा अमी ॥ ॥२,२।१३च्द्।  
विषया इति कथ्यन्ते पाशा जीवनिबन्धनाः ॥ ॥२,२।१४अब्।  
ब्रह्मादिस्तम्बपर्यन्तान् पशून्बद्ध्वा महेश्वरः ॥ ॥२,२।१४च्द्।  
५४५ब्  
    
पाशैरेतैः पतिर्देवः कार्यं कारयति स्वकम् ॥ ॥२,२।१५अब्।  
तस्याज्ञया महेशस्य प्रकृतिः पुरुषोचिताम् ॥ ॥२,२।१५च्द्।  
बुद्धिं प्रसूते सा बुद्धिरहङ्कारमहङ्कृतिः ॥ ॥२,२।१६अब्।  
इन्द्रियाणि दशैकं च तन्मात्रापञ्चकं तथा ॥ ॥२,२।१६च्द्।  
शासनाद्देवदेवस्य शिवस्य शिवदायिनः ॥ ॥२,२।१७अब्।  
तन्मात्राण्यपि तस्यैव शासनेन महीयसा ॥ ॥२,२।१७च्द्।  
महाभूतान्यशेषाणि भावयन्त्यनुपूर्वशः ॥ ॥२,२।१८अब्।  
ब्रह्मादीनां तृणान्तानां देहिनां देहसङ्गतिम् ॥ ॥२,२।१८च्द्।  
महाभूतान्यशेषाणि जनयन्ति शिवाज्ञया ॥ ॥२,२।१९अब्।  
अध्यवस्यति वै बुद्धिरहङ्कारोभिमन्यते ॥ ॥२,२।१९च्द्।  
चित्तं चेतयते चापि मनः सङ्कल्पयत्यपि ॥ ॥२,२।२०अब्।  
श्रोत्रादीनि च गृह्णन्ति शब्दादीन्विषयान् पृथक् ॥ ॥२,२।२०च्द्।  
स्वानेव नान्यान्देवस्य दिव्येनाज्ञाबलेन वै ॥ ॥२,२।२१अब्।  
वागादीन्यपि यान्यासंस्तानि कर्मेन्द्रियाणि च ॥ ॥२,२।२१च्द्।  
यथा स्वं कर्म कुर्वन्ति नान्यत्किञ्चिच्छिवाज्ञया ॥ ॥२,२।२२अब्।  
शब्दादयोपि गृह्यन्ते क्रियन्ते वचनादयः ॥ ॥२,२।२२च्द्।  
अविलङ्घ्या हि सर्वेषामाज्ञा शम्भोर्गरीयसी ॥ ॥२,२।२३अब्।  
अवकाशमशेषाणां भूतानां सम्प्रयच्छति ॥ ॥२,२।२३च्द्।  
आकाशः परमेशस्य शासनादेव सर्वगः ॥ ॥२,२।२४अब्।  
प्राणाद्यैश्च तथा नामभेदैरन्तर्बहिर्जगत् ॥ ॥२,२।२४च्द्।  
बिभर्ति सर्वं शर्वस्य शासनेन प्रभञ्जनः ॥ ॥२,२।२५अब्।  
हव्यं वहति देवानां कव्यं कव्याशिनामपि ॥ ॥२,२।२५च्द्।  
पाकाद्यं च करोत्यग्निः परमेश्वरशासनात् ॥ ॥२,२।२६अब्।  
सञ्जीवनाद्यं सर्वस्य कुर्वत्यापस्तदाज्ञया ॥ ॥२,२।२६च्द्।  
विश्वम्भरा जगन्नित्यं धत्ते विश्वेश्वराज्ञया ॥ ॥२,२।२७अब्।  
देवान्पात्यसुरान् हन्ति त्रिलोकमभिरक्षति ॥ ॥२,२।२७च्द्।  
आज्ञया तस्य देवेन्द्रः सर्वैर्देवैरलङ्घ्यया ॥ ॥२,२।२८अब्।  
आधिपत्यमपां नित्यं कुरुते वरुणस्सदा ॥ ॥२,२।२८च्द्।  
पाशैर्बध्नाति च यथा दण्ड्यांस्तस्यैव शासनात् ॥ ॥२,२।२९अब्।  
ददाति नित्यं यक्षेन्द्रो द्रविणं द्रविणेश्वरः ॥ ॥२,२।२९च्द्।  
पुण्यानुरूपं भूतेभ्यः पुरुषस्यानुशासनात् ॥ ॥२,२।३०अब्।  
करोति सम्पदः शश्वज्ज्ञानं चापि सुमेधसाम् ॥ ॥२,२।३०च्द्।  
निग्रहं चाप्यसाधूनामीशानश्शिवशासनात् ॥ ॥२,२।३१अब्।  
धत्ते तु धरणीं मूर्ध्ना शेषः शिवनियोगतः ॥ ॥२,२।३१च्द्।  
यामाहुस्तामसीं रौद्रीं मूर्तिमन्तकरीं हरेः ॥ ॥२,२।३२अब्।  
सृजत्यशेषमीशस्य शासनाच्चतुराननः ॥ ॥२,२।३२च्द्।  
अन्याभिर्मूर्तिभिः स्वाभिः पाति चान्ते निहन्ति च ॥ ॥२,२।३३अब्।  
विष्णुः पालयते विश्वं कालकालस्य शासनात् ॥ ॥२,२।३३च्द्।  
सृजते त्रसते चापि स्वकाभिस्तनुभिस्त्रिभिः ॥ ॥२,२।३४अब्।  
हरत्यन्ते जगत्सर्वं हरस्तस्यैव शासनात् ॥ ॥२,२।३४च्द्।  
सृजत्यपि च विश्वात्मा त्रिधा भिन्नस्तु रक्षति ॥ ॥२,२।३५अब्।  
कालः करोति सकलं कालस्संहरति प्रजाः ॥ ॥२,२।३५च्द्।  
कालः पालयते विश्वं कालकालस्य शासनात् ॥ ॥२,२।३६अब्।  
५४६अ  
    
त्रिभिरंशैर्जगद्बिभ्रत्तेजोभिर्वृष्टिमादिशन् ॥ ॥२,२।३६च्द्।  
दिवि वर्षत्यसौ भानुर्देवदेवस्य शासनात् ॥ ॥२,२।३७अब्।  
पुष्णात्योषधिजातानि भूतान्याह्लादयत्यपि ॥ ॥२,२।३७च्द्।  
देवैश्च पीयते चन्द्रश्चन्द्रभूषणशासनात् ॥ ॥२,२।३८अब्।  
आदित्या वसवो रुद्रा अश्विनौ मरुतस्तथा ॥ ॥२,२।३८च्द्।  
खेचरा ऋषयस्सिद्धा भोगिनो मनुजा मृगाः ॥ ॥२,२।३९अब्।  
पशवः पक्षिणश्चैव कीटाद्याः स्थावराणि च ॥ ॥२,२।३९च्द्।  
नद्यस्समुद्रा गिरयः काननानि सरांसि च ॥ ॥२,२।४०अब्।  
वेदाः साङ्गाश्च शास्त्राणि मन्त्रस्तोममखादयः ॥ ॥२,२।४०च्द्।  
कालाग्न्यादिशिवान्तानि भुवनानि सहाधिपैः ॥ ॥२,२।४१अब्।  
ब्रह्माण्डान्यप्यसङ्ख्यानि तेषामावरणानि च ॥ ॥२,२।४१च्द्।  
वर्तमानान्यतीतानि भविष्यन्त्यपि कृत्स्नशः ॥ ॥२,२।४२अब्।  
दिशश्च विदिशश्चैव कालभेदाः कलादयः ॥ ॥२,२।४२च्द्।  
यच्च किञ्चिज्जगत्यस्मिन् दृश्यते श्रूयते ऽपि वा ॥ ॥२,२।४३अब्।  
तत्सर्वं शङ्करस्याज्ञा बलेन समधिष्ठितम् ॥ ॥२,२।४३च्द्।  
आज्ञाबलात्तस्य धरा स्थितेह धराधरा वारिधराः समुद्राः ॥ ॥२,२।४४अब्।  
ज्योतिर्गणाः शक्रमुखाश्च देवाः स्थिरं चिरं वा चिदचिद्यदस्ति ॥ ॥२,२।४४च्द्।  
उपमन्युरुवाच  
अत्याश्चर्यमिदं कृष्ण शम्भोरमितकर्मणः ॥ ॥२,२।४५अब्।  
आज्ञाकृतं शृणुष्वैतच्छ्रुतं श्रुतिमुखे मया ॥ ॥२,२।४५च्द्।  
पुरा किल सुराः सेन्द्रा विवदन्तः परस्परम् ॥ ॥२,२।४६अब्।  
असुरान्समरे जित्वा जेताहमहमित्युत ॥ ॥२,२।४६च्द्।  
तदा महेश्वरस्तेषां मध्यतो वरवेषधृक् ॥ ॥२,२।४७अब्।  
स्वलक्षणैर्विहीनाङ्गः स्वयं यक्ष इवाभवत् ॥ ॥२,२।४७च्द्।  
स तानाह सुरानेकं तृणमादाय भूतले ॥ ॥२,२।४८अब्।  
य एतद्विकृतं कर्तुं क्षमते स तु दैत्यजित् ॥ ॥२,२।४८च्द्।  
यक्षस्य वचनं श्रुत्वा वज्रपाणिः शचीपतिः ॥ ॥२,२।४९अब्।  
किञ्चित्क्रुद्धो विहस्यैनं तृणमादातुमुद्यतः ॥ ॥२,२।४९च्द्।  
न तत्तृणमुपदातुं मनसापि च शक्यते ॥ ॥२,२।५०अब्।  
यथा तथापि तच्छेत्तुं वज्रं वज्रधरो ऽसृजत् ॥ ॥२,२।५०च्द्।  
तद्वज्रं निजवज्रेण संसृष्टमिव सर्वतः ॥ ॥२,२।५१अब्।  
तृणेनाभिहतं तेन तिर्यगग्रं पपात ह ॥ ॥२,२।५१च्द्।  
ततश्चान्ये सुसंरब्धा लोकपाला महाबलाः ॥ ॥२,२।५२अब्।  
ससृजुस्तृणमुद्दिश्य स्वायुधानि सहस्रशः ॥ ॥२,२।५२च्द्।  
प्रजज्ज्वाल महावह्निः प्रचण्डः पवनो ववौ ॥ ॥२,२।५३अब्।  
प्रवृद्धो ऽपाम्पतिर्यद्वत्प्रलये समुपस्थिते ॥ ॥२,२।५३च्द्।  
एवं देवैस्समारब्धं तृणमुद्दिश्य यत्नतः ॥ ॥२,२।५४अब्।  
व्यर्थमासीदहो कृष्ण यक्षस्यात्मबलेन वै ॥ ॥२,२।५४च्द्।  
तदाह यक्षं देवेन्द्रः को भवानित्यमर्षितः ॥ ॥२,२।५५अब्।  
ततस्स पश्यतामेव तेषामन्तरधादथ ॥ ॥२,२।५५च्द्।  
तदन्तरे हैमवती देवी दिव्यविभूषणा ॥ ॥२,२।५६अब्।  
आविरासीन्नभोरङ्गे शोभमाना शुचिस्मिता ॥ ॥२,२।५६च्द्।  
तां दृष्ट्वा विस्मयाविष्टा देवाः शक्रपुरोगमाः ॥ ॥२,२।५७अब्।  
५४६ब्  
    
प्रणम्य यक्षं पप्रच्छुः को ऽसौ यक्षो विलक्षणः ॥ ॥२,२।५७च्द्।  
सा ऽब्रवीत्सस्मितं देवी स युष्माकमगोचरः ॥ ॥२,२।५८अब्।  
तेनेदं भ्रम्यते चक्रं संसाराख्यं चराचरम् ॥ ॥२,२।५८च्द्।  
तेनादौ क्रियते विश्वं तेन संह्रियते पुनः ॥ ॥२,२।५९अब्।  
न तन्नियन्ता कश्चित्स्यात्तेन सर्वं नियम्यते ॥ ॥२,२।५९च्द्।  
इत्युक्त्वा सा महादेवी तत्रैवान्तरधत्त वै ॥ ॥२,२।६०अब्।  
देवाश्च विस्मिताः सर्वे तां प्रणम्य दिवं ययुः ॥ ॥२,२।६०च्द्।  
ॐ इति श्रीशिवमहापुराणे सप्तम्यां वायवीयसंहितायामुत्तरखण्डे द्वितीयो ऽध्यायः   
    