+++
title = "२०"

+++


एवं सञ्चिन्तयन्विष्णुमभेदेनात्मनो द्विज।  
तन्मयत्वमवाप्याग्र्यं मेने चात्मानमच्युतम्॥ १॥

विसस्मार तथात्मानं नान्यत्किञ्चिदजानत।  
अहमेवाव्ययोऽनन्तः परमात्मेत्यचिन्तयत्॥ २॥

तस्य तद्भावनायोगात्क्षीणपापस्य वै क्रमात्।  
शुद्धेऽन्तःकरणे विष्णुस्तस्थौ ज्ञानमयोऽच्युतः॥ ३॥

योगप्रभावात्प्रह्लादे जाते विष्णुमयेऽसुरे।  
चलत्युरगबन्धैस्तैर्मैत्रेय त्रुटितं क्षणात्॥ ४॥

भ्रान्तग्राहगणः सोर्मिर्ययौ क्षोभं महार्णवः।  
चचाल च मही सर्वा सशैलवनकानना॥ ५॥

स च तं शैलसङ्घातं दैत्यैर्न्यस्तमथोपरि।  
उत्क्षिप्य तस्मात्सलिलान्निश्चक्राम महामतिः॥ ६॥

दृष्ट्वा च स जगद्भूयो गगनाद्युपलक्षणम्।  
प्रह्लादोऽस्मीति सस्मार पुनरात्मानमात्मनि॥ ७॥

तुष्टाव च पुनर्धीमाननादिं पुरुषोत्तमम्।  
एकाग्रमतिरव्यग्रो यतवाक्‍कायमानसः॥ ८॥

ॐ नमः परमार्थार्थ स्थूलसूक्ष्म क्षराक्षर।  
व्यक्ताव्यक्त कलातीत सकलेश निरञ्जन॥ ९॥

गुणाञ्जन गुणाधार निर्गुणात्मन् गुणस्थित।  
मूर्त्तामूर्तमहामूर्ते सूक्ष्ममूर्ते स्फुटास्फुट॥ १०॥

करालसौम्यरूपात्मन‍‍्विद्याऽविद्यामयाच्युत।  
सदसद्‍रूपसद्भाव सदसद्भावभावन॥ ११॥

नित्यानित्यप्रपञ्चात्मन्निष्प्रपञ्चामलाश्रित।  
एकानेक नमस्तुभ्यं वासुदेवादिकारण॥ १२॥

यः स्थूलसूक्ष्मः प्रकटप्रकाशो  
यः सर्वभूतो न च सर्वभूतः।  
विश्वं यतश्चैतदविश्वहेतो-  
र्नमोऽस्तु तस्मै पुरुषोत्तमाय॥ १३॥

तस्य तच्चेतसो देवः स्तुतिमित्थं प्रकुर्वतः।  
आविर्बभूव भगवान‍् पीताम्बरधरो हरिः॥ १४॥

ससम्भ्रमस्तमालोक्य समुत्थायाकुलाक्षरम्।  
नमोऽस्तु विष्णवेत्येतद् व्याजहारासकृद् द्विज॥ १५॥

देव प्रपन्नार्त्तिहर प्रसादं कुरु केशव।  
अवलोकनदानेन भूयो मां पावयाच्युत॥ १६॥

कुर्वतस्ते प्रसन्नोऽहं भक्तिमव्यभिचारिणीम्।  
यथाभिलषितो मत्तः प्रह्लाद व्रियतां वरः॥ १७॥

नाथ योनिसहस्रेषु येषु येषु व्रजाम्यहम्।  
तेषु तेष्वच्युताभक्तिरच्युतास्तु सदा त्वयि॥ १८॥

या प्रीतिरविवेकानां विषयेष्वनपायिनी।  
त्वामनुस्मरतः सा मे हृदयान्मापसर्पतु॥ १९॥

मयि भक्तिस्तवास्त्येव भूयोऽप्येवं भविष्यति।  
वरस्तु मत्तः प्रह्लाद व्रियतां यस्तवेप्सितः॥ २०॥

मयि द्वेषानुबन्धोऽभूत्संस्तुतावुद्यते तव।  
मत्पितुस्तत्कृतं पापं देव तस्य प्रणश्यतु॥ २१॥

शस्त्राणि पातितान्यङ्गे क्षिप्तो यच्चाग्निसंहतौ।  
दंशितश्चोरगैर्दत्तं यद्विषं मम भोजने॥ २२॥  
बद्धा समुद्रे यत्क्षिप्तो यच्चितोऽस्मि शिलोच्चयैः।  
अन्यानि चाप्यसाधूनि यानि पित्रा कृतानि मे॥ २३॥  
त्वयि भक्तिमतो द्वेषादघं तत्सम्भवं च यत्।  
त्वत्प्रसादात्प्रभो सद्यस्तेन मुच्येत मे पिता॥ २४॥

प्रह्लाद सर्वमेतत्ते मत्प्रसादाद्भविष्यति।  
अन्यच्च ते वरं दद्मि व्रियतामसुरात्मज॥ २५॥

कृतकृत्योऽस्मि भगवन‍्वरेणानेन यत्त्वयि।  
भवित्री त्वत्प्रसादेन भक्तिरव्यभिचारिणी॥ २६॥

धर्मार्थकामैः किं तस्य मुक्तिस्तस्य करे स्थिता।  
समस्तजगतां मूले यस्य भक्तिः स्थिरा त्वयि॥ २७॥

यथा ते निश्चलं चेतो मयि भक्तिसमन्वितम्।  
तथा त्वं मत्प्रसादेन निर्वाणं परमाप्स्यसि॥ २८॥

इत्युक्त्वान‍्तर्दधे विष्णुस्तस्य मैत्रेय पश्यतः।  
स चापि पुनरागम्य ववन्दे चरणौ पितुः॥ २९॥

तं पिता मूर्ध्न्युपाघ्राय परिष्वज्य च पीडितम्।  
जीवसीत्याह वत्सेति बाष्पार्द्रनयनो द्विज॥ ३०॥

प्रीतिमांश्चाऽभवत्तस्मिन्ननुतापी महासुरः।  
गुरुपित्रोश्चकारैवं शुश्रूषां सोऽपि धर्मवित्॥ ३१॥

पितर्युपरतिं नीते नरसिंहस्वरूपिणा।  
विष्णुना सोऽपि दैत्यानां मैत्रेयाभूत्पतिस्ततः॥ ३२॥

ततो राज्यद्युतिं प्राप्य कर्मशुद्धिकरीं द्विज।  
पुत्रपौत्रांश्च सुबहूनवाप्यैश्वर्यमेव च॥ ३३॥  
क्षीणाधिकारः स यदा पुण्यपापविवर्जितः।  
तदा स भगवद्ध्यानात्परं निर्वाणमाप्तवान‍्॥ ३४॥

एवंप्रभावो दैत्योऽसौ मैत्रेयासीन्महामतिः।  
प्रह्लादो भगवद्भक्तो यं त्वं मामनुपृच्छसि॥ ३५॥

यस्त्वेतच्चरितं तस्य प्रह्लादस्य महात्मनः।  
शृणोति तस्य पापानि सद्यो गच्छन्ति सङ्क्षयम्॥ ३६॥

अहोरात्रकृतं पापं प्रह्लादचरितं नरः।  
शृण्वन‍्पठंश्च मैत्रेय व्यपोहति न संशयः॥ ३७॥

पौर्णमास्याममावास्यामष्टम्यामथ वा पठन्।  
द्वादश्यां वा तदाप्नोति गोप्रदानफलं द्विज॥ ३८॥

प्रह्लादं सकलापत्सु यथा रक्षितवान‍्हरिः।  
तथा रक्षति यस्तस्य शृणोति चरितं सदा॥ ३९॥