+++
title = "१७"

+++


मैत्रेय श्रूयतां सम्यक् चरितं तस्य धीमतः।  
प्रह्लादस्य सदोदारचरितस्य महात्मनः॥ १॥

दितेः पुत्रो महावीर्यो हिरण्यकशिपुः पुरा।  
त्रैलोक्यं वशमानिन्ये ब्रह्मणो वरदर्पितः॥ २॥

इन्द्रत्वमकरोद्दैत्यः स चासीत्सविता स्वयम्।  
वायुरग्निरपां नाथः सोमश्चाभून्महासुरः॥ ३॥

धनानामधिपः सोऽभूत्स एवासीत्स्वयं यमः।  
यज्ञभागानशेषांस्तु स स्वयं बुभुजेऽसुरः॥ ४॥

देवाः स्वर्गं परित्यज्य तत्त्रासान्मुनिसत्तम।  
विचेरुरवनौ सर्वे बिभ्राणा मानुषीं तनुम्॥ ५॥

जित्वा त्रिभुवनं सर्वं त्रैलोक्यैश्वर्यदर्पितः।  
उपगीयमानो गन्धर्वैर्बुभुजे विषयान‍‍्प्रियान्॥ ६॥

पानासक्तं महात्मानं हिरण्यकशिपुं तदा।  
उपासान् चक्रिरे सर्वे सिद्धगन्धर्वपन्नगाः॥ ७॥

अवादयन् जगुश्चान्ये जयशब्दं तथापरे।  
दैत्यराजस्य पुरतश्चक्रुः सिद्धा मुदान्विताः॥ ८॥

तत्र प्रनृत्ताप्सरसि स्फाटिकाभ्रमयेऽसुरः।  
पपौ पानं मुदा युक्तः प्रासादे सुमनोहरे॥ ९॥

तस्य पुत्रो महाभागः प्रह्लादो नाम नामतः।  
पपाठ बालपाठ्यानि गुरुगेहङ्गतोऽर्भकः॥ १०॥

एकदा तु स धर्मात्मा जगाम गुरुणा सह।  
पानासक्तस्य पुरतः पितुर्दैत्यपतेस्तदा॥ ११॥

पादप्रणामावनतं तमुत्थाप्य पिता सुतम्।  
हिरण्यकशिपुः प्राह प्रह्लादममितौजसम्॥ १२॥

पठ्यतां भवता वत्स सारभूतं सुभाषितम्।  
कालेनैतावता यत्ते सदोद्युक्तेन शिक्षितम्॥ १३॥

श्रूयतां तात वक्ष्यामि सारभूतं तवाज्ञया।  
समाहितमना भूत्वा यन्मे चेतस्यवस्थितम्॥ १४॥

अनादिमध्यान्तमजमवृद्धिक्षयमच्युतम्।  
प्रणतोऽस्म्यन्तसन्तानं सर्वकारणकारणम्॥ १५॥

एतन्निशम्य दैत्येन्द्रः सकोपो रक्तलोचनः।  
विलोक्य तद‍्गुरुं प्राह स्फुरिताधरपल्लवः॥ १६॥

ब्रह्मबन्धो किमेतत्ते विपक्षस्तुतिसंहितम्।  
असारं ग्राहितो बालो मामवज्ञाय दुर्मते॥ १७॥

दैत्येश्वर न कोपस्य वशमागन्तुमर्हसि।  
ममोपदेशजनितं नायं वदति ते सुतः॥ १८॥

अनुशिष्टोऽसि केनेदृग्वत्स प्रह्लाद कथ्यताम्।  
मयोपदिष्टं नेत्येष प्रब्रवीति गुरुस्तव॥ १९॥

शास्ता विष्णुरशेषस्य जगतो यो हृदि स्थितः।  
तमृते परमात्मानं तात कः केन शास्यते॥ २०॥

कोऽयं विष्णुः सुदुर्बुद्धे यं ब्रवीषि पुनः पुनः।  
जगतामीश्वरस्येह पुरतः प्रसभं मम॥ २१॥

न शब्दगोचरं यस्य योगिध्येयं परं पदम्।  
यतो यश्च स्वयं विश्वं स विष्णुः परमेश्वरः॥ २२॥

परमेश्वरसंज्ञोऽज्ञ किमन्यो मय्यवस्थिते।  
तथापि मर्तुकामस्त्वं प्रब्रवीषि पुनः पुनः॥ २३॥

न केवलं तात मम प्रजानां  
स ब्रह्मभूतो भवतश्च विष्णुः।  
धाता विधाता परमेश्वरश्च  
प्रसीद कोपं कुरुषे किमर्थम्॥ २४॥

प्रविष्टः कोऽस्य हृदये दुर्बुद्धेरतिपापकृत्।  
येनेदृशान्यसाधूनि वदत्याविष्टमानसः॥ २५॥

न केवलं मद्‍धृदयं स विष्णु-  
राक्रम्य लोकानखिलानवस्थितः।  
स मां त्वदादींश्च पितस्समस्ता-  
न्समस्तचेष्टासु युनक्ति सर्वगः॥ २६॥

निष्कास्यतामयं पापः शास्यतां च गुरोर्गृहे।  
योजितो दुर्मतिः केन विपक्षविषयस्तुतौ॥ २७॥

इत्युक्तोऽसौ तदा दैत्यैर्नीतो गुरुगृहं पुनः।  
जग्राह विद्यामनिशं गुरुशुश्रूषणोद्यतः॥ २८॥

कालेऽतीतेऽपि महति प्रह्लादमसुरेश्वरः।  
समाहूयाब्रवीद‍्गाथा काचित्पुत्रक गीयताम्॥ २९॥

यतः प्रधानपुरुषौ यतश्चैतच्चराचरम्।  
कारणं सकलस्यास्य स नो विष्णुः प्रसीदतु॥ ३०॥

दुरात्मा वध्यतामेष नानेनार्थोऽस्ति जीवता।  
स्वपक्षहानिकर्तृत्वाद्यः कुलाङ्गारतां गतः॥ ३१॥

इत्याज्ञप्तास्ततस्तेन प्रगृहीतमहायुधाः।  
उद्यतास्तस्य नाशाय दैत्याः शतसहस्रशः॥ ३२॥

विष्णुः शस्त्रेषु युष्मासु मयि चासौ व्यवस्थितः।  
दैतेयास्तेन सत्येन माक्रमन्त्वायुधानि मे॥ ३३॥

ततस्तैश्शतशो दैत्यैः शस्त्रौघैराहतोऽपि सन्।  
नावाप वेदनामल्पामभूच्चैव पुनर्नवः॥ ३४॥

दुर्बुद्धे विनिवर्तस्व वैरिपक्षस्तवादतः।  
अभयं ते प्रयच्छामि मातिमूढमतिर्भव॥ ३५॥

भयं भयानामपहारिणि स्थिते  
मनस्यनन्ते मम कुत्र तिष्ठति।  
यस्मिन्स्मृते जन्मजरान्तकादि  
भयानि सर्वाण्यपयान्ति तात॥ ३६॥

भो भो सर्पाः दुराचारमेनमत्यन्तदुर्मतिम्।  
विषज्वालाकुलैर्वक्त्रैः सद्यो नयत सङ्क्षयम्॥ ३७॥

इत्युक्तास्ते ततः सर्पाः कुहकास्तक्षकादयः।  
अदशन्त समस्तेषु गात्रेष्वतिविषोल्बणाः॥ ३८॥

स त्वासक्तमतिः कृष्णे दश्यमानो महोरगैः।  
न विवेदात्मनो गात्रं तत्स्मृत्याह्लादसुस्थितः॥ ३९॥

दंष्ट्रा विशीर्णा मणयः स्फुटन्ति  
फणेषु तापो हृदयेषु कम्पः।  
नास्य त्वचः स्वल्पमपीह भिन्नं  
प्रशाधि दैत्येश्वर कार्यमन्यत्॥ ४०॥

हे दिग्गजाः सङ्कटदन्तमिश्रा  
घ्नतैनमस्मद्रिपुपक्षभिन्नम्।  
तज्जा विनाशाय भवन्ति तस्य  
यथाऽरणेः प्रज्वलितो हुताशः॥ ४१॥

ततः स दिग्गजैर्बालो भूभृच्छिखरसन्निभैः।  
पातितो धरणीपृष्ठे विषाणैर्वावपीडितः॥ ४२॥

स्मरतस्तस्य गोविन्दमिभदन्ताः सहस्रशः।  
शीर्णा वक्षःस्थलं प्राप्य स प्राह पितरं ततः॥ ४३॥

दन्ता गजानां कुलिशाग्रनिष्ठुराः  
शीर्णा यदेते न बलं ममैतत्।  
महाविपत्तापविनाशनोऽयं  
जनार्दनानुस्मरणानुभावः॥ ४४॥

ज्वाल्यतामसुरा वह्निरपसर्पत दिग्गजाः।  
वायो समेधयाग्निं त्वं दह्यतामेष पापकृत्॥ ४५॥

महाकाष्ठचयस्थं तमसुरेन्द्रसुतं ततः।  
प्रज्वाल्य दानवा वह्निं ददहुः स्वामिनोदिताः॥ ४६॥

तातैष वह्निः पवनेरितोऽपि  
न मां दहत्यत्र समन्ततोऽहम्।  
पश्यामि पद्मास्तरणास्तृतानि  
शीतानि सर्वाणि दिशाम्मुखानि॥ ४७॥

अथ दैत्येश्वरं प्रोचुर्भार्गवस्यात्मजा द्विजाः।  
पुरोहिता महात्मानः साम्ना संस्तूय वाग्मिनः॥ ४८॥

राजन्नियम्यतां कोपो बालेऽपि तनये निजे।  
कोपो देवनिकायेषु तेषु ते सफलो यतः॥ ४९॥

तथातथैनं बालं ते शासितारो वयं नृप।  
यथा विपक्षनाशाय विनीतस्ते भविष्यति॥ ५०॥

बालत्वं सर्वदोषाणां दैत्यराजास्पदं यतः।  
ततोऽत्र कोपमत्यर्थं योक्तुमर्हसि नार्भके॥ ५१॥

न त्यक्ष्यति हरेः पक्षमस्माकं वचनाद्यदि।  
ततः कृत्यां वधायास्य करिष्यामोऽनिवर्त्तिनीम्॥ ५२॥

एवमभ्यर्थितस्तैस्तु दैत्यराजः पुरोहितैः।  
दैत्यैर्निष्कासयामास पुत्रं पावकसञ्चयात्॥ ५३॥

ततो गुरुगृहे बालः स वसन्बालदानवान‍्।  
अध्यापयामास मुहुरुपदेशान्तरे गुरोः॥ ५४॥

श्रूयतां परमार्थो मे दैतेया दितिजात्मजाः।  
न चान्यथैतन्मन्तव्यं नात्र लोभादिकारणम्॥ ५५॥

जन्म बाल्यं ततः सर्वो जन्तुः प्राप्नोति यौवनम्।  
अव्याहतैव भवति ततोऽनुदिवसं जरा॥ ५६॥

ततश्च मृत्युमभ्येति जन्तुर्दैत्येश्वरात्मजाः।  
प्रत्यक्षं दृश्यते चैतदस्माकं भवतां तथा॥ ५७॥

मृतस्य च पुनर्जन्म भवत्येतच्च नान्यथा।  
आगमोऽयं तथा यच्च नोपादानं विनोद्भवः॥ ५८॥

गर्भवासादि यावत्तु पुनर्जन्मोपपादनम्।  
समस्तावस्थकं तावद्दुःखमेवावगम्यताम्॥ ५९॥

क्षुत्तृष्णोपशमं तद्वच्छीताद्युपशमं सुखम्।  
मन्यते बालबुद्धित्वाद्दुःखमेव हि तत्पुनः॥ ६०॥

अत्यन्तस्तिमिताङ्गानां व्यायामेन सुखैषिणाम्।  
भ्रान्तिज्ञानावृताक्षाणां दुःखमेव सुखायते॥ ६१॥

क्व शरीरमशेषाणां श्लेष्मादीनां महाचयः।  
क्व कान्तिशोभासौन्दर्यरमणीयादयो गुणाः॥ ६२॥

मांसासृक्पूयविण्मूत्रस्नायुमज्जास्थिसंहतौ।  
देहे चेत्प्रीतिमान् मूढो भविता नरकेऽप्यसौ॥ ६३॥

अग्नेः शीतेन तोयस्य तृषा भक्तस्य च क्षुधा।  
क्रियते सुखकर्तृत्वं तद्विलोमस्य चेतरैः॥ ६४॥

करोति हे दैत्यसुता यावन्मात्रं परिग्रहम्।  
तावन्मात्रं स एवास्य दुःखं चेतसि यच्छति॥ ६५॥

यावतः कुरुते जन्तुः सम्बन्धान्मनसः प्रियान्।  
तावन्तोऽस्य निखन्यन्ते हृदये शोकशङ्कवः॥ ६६॥

यद्यद‍्गृहे तन्मनसि यत्र तत्रावतिष्ठतः।  
नाशदाहोपकरणं तस्य तत्रैव तिष्ठति॥ ६७॥

जन्मन्यत्र महद्दुःखं म्रियमाणस्य चापि तत्।  
यातनासु यमस्योग्रं गर्भसङ्क्रमणेषु च॥ ६८॥

गर्भेषु सुखलेशोऽपि भवद्भिरनुमीयते।  
यदि तत्कथ्यतामेवं सर्वं दुःखमयं जगत्॥ ६९॥

तदेवमतिदुःखानामास्पदेऽत्र भवार्णवे।  
भवतां कथ्यते सत्यं विष्णुरेकः परायणः॥ ७०॥

मा जानीत वयं बाला देही देहेषु शाश्वतः।  
जरायौवनजन्माद्या धर्मा देहस्य नात्मनः॥ ७१॥

बालोऽहं तावदिच्छातो यतिष्ये श्रेयसे युवा।  
युवाहं वार्द्धके प्राप्ते करिष्याम्यात्मनो हितम्॥ ७२॥  
वृद्धोऽहं मम कार्याणा समस्तानि न गोचरे।  
किं करिष्यामि मन्दात्मा समर्थेन न यत्कृतम्॥ ७३॥  
एवं दुराशया क्षिप्तमानसः पुरुषः सदा।  
श्रेयसोऽभिमुखं याति न कदाचित्पिपासितः॥ ७४॥

बाल्ये क्रीडनकासक्ता यौवने विषयोन्मुखाः।  
अज्ञा नयन्त्यशक्त्या च वार्द्धकं समुपस्थितम्॥ ७५॥

तस्माद‍्बाल्ये विवेकात्मा यतेत श्रेयसे सदा।  
बाल्ययौवनवृद्धाद्यैर्देहभावैरसंयुतः॥ ७६॥

तदेतद्वो मयाख्यातं यदि जानीत नानृतम्।  
तदस्मत्प्रीतये विष्णुः स्मर्यतां बन्धमुक्तिदः॥ ७७॥

प्रयासः स्मरणे कोऽस्य स्मृतो यच्छति शोभनम्।  
पापक्षयश्च भवति स्मरतां तमहर्निशम्॥ ७८॥

सर्वभूतस्थिते तस्मिन‍्मतिर्मैत्री दिवानिशम्।  
भवतां जायतामेवं सर्वक्लेशान्प्रहास्यथ॥ ७९॥

तापत्रयेणाभिहतं यदेतदखिलं जगत्।  
तदा शोच्येषु भूतेषु द्वेषं प्राज्ञः करोति कः॥ ८०॥

अथ भद्राणि भूतानि हीनशक्तिरहं परम्।  
मुदं तदापि कुर्वीत हानिर्द्वेषफलं यतः॥ ८१॥

बद्धवैराणि भूतानि द्वेषं कुर्वन्ति चेत्ततः।  
सुशोच्यान्यतिमोहेन व्याप्तानीति मनीषिणाम्॥ ८२॥

एते भिन्नदृशां दैत्या विकल्पाः कथिता मया।  
कृत्वाभ्युपगमं तत्र सङ्क्षेपः श्रूयतां मम॥ ८३॥

विस्तारः सर्वभूतस्य विष्णोः सर्वमिदं जगत्।  
द्रष्टव्यमात्मवत्तस्मादभेदेन विचक्षणैः॥ ८४॥

समुत्सृज्यासुरं भावं तस्माद्यूयं तथा वयम्।  
तथा यत्नं करिष्यामो यथा प्राप्स्याम निर्वृतिम्॥ ८५॥

या नाग्निना न चार्केण नेन्दुना च न वायुना।  
पर्जन्यवरुणाभ्यां वा न सिद्धैर्न च राक्षसैः॥ ८६॥  
न यक्षैर्न च दैत्येन्द्रैर्नोरगैर्न च किन्नरैः।  
न मनुष्यैर्न पशुभिर्दोषैर्नैवात्मसम्भवैः॥ ८७॥  
ज्वराक्षिरोगातीसारप्लीहगुल्मादिकैस्तथा ।  
द्वेषेर्ष्यामत्सराद्यैर्वा रागलोभादिभिः क्षयम्॥ ८८॥  
न चान्यैर्नीयते कैश्चिन्नित्या यात्यन्तनिर्मला।  
तामाप्नोत्यमले न्यस्य केशवे हृदयं नरः॥ ८९॥

असारसंसारविवर्तनेषु  
मा यात तोषं प्रसभं ब्रवीमि।  
सर्वत्र दैत्यास्समतामुपेत  
समत्वमाराधनमच्युतस्य॥ ९०॥

तस्मिन्प्रसन्ने किमिहास्त्यलभ्यं  
धर्मार्थकामैरलमल्पकास्ते।  
समाश्रिताद‍्ब्रह्मतरोरनन्ता-  
न्निःसंशयं प्राप्स्यथ वै महत्फलम्॥ ९१॥