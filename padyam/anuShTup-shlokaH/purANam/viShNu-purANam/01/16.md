+++
title = "१६"

+++


कथितो भवता वंशो मानवानां महात्मनाम्।  
कारणं चास्य जगतो विष्णुरेव सनातनः॥ १॥

यत्त्वेतद् भगवानाह प्रह्लादं दैत्यसत्तमम्।  
ददाह नाग्निर्नास्त्रैश्च क्षुण्णस्तत्याज जीवितम्॥ २॥

जगाम वसुधा क्षोभं यत्राब्धिसलिले स्थिते।  
पाशैर्बद्धे विचलति विक्षिप्ताङ्गैः समाहता॥ ३॥

शैलैराक्रान्तदेहोऽपि न ममार च यः पुरा।  
त्वया चातीव माहात्म्यं कथितं यस्य धीमतः॥ ४॥

तस्य प्रभावमतुलं विष्णोर्भक्तिमतो मुने।  
श्रोतुमिच्छामि यस्यैतच्चरितं दीप्ततेजसः॥ ५॥

किन्निमित्तमसौ  शस्त्रैर्विक्षिप्तो दितिजैर्मुने।  
किमर्थं चाब्धिसलिले विक्षिप्तो धर्मतत्परः॥ ६॥

आक्रान्तः पर्वतैः कस्माद्दष्टश्चैव महोरगैः।  
क्षिप्तः किमद्रिशिखरात्किं वा पावकसञ्चये॥ ७॥

दिग्दन्तिनां दन्तभूमिं स च कस्मान्निरूपितः।  
संशोषकोऽनिलश्चास्य प्रयुक्तः किं महासुरैः॥ ८॥

कृत्यां च दैत्यगुरवो युयुजुस्तत्र किं मुने।  
शम्बरश्चापि मायानां सहस्रं किं प्रयुक्तवान‍्॥ ९॥

हालाहलं विषमहो दैत्यसूदैर्महात्मनः।  
कस्माद्दत्तं विनाशाय यज्जीर्णं तेन धीमता॥ १०॥

एतत्सर्वं महाभाग प्रह्लादस्य महात्मनः।  
चरितं श्रोतुमिच्छामि महामाहात्म्यसूचकम्॥ ११॥

न हि कौतूहलं तत्र यद्दैत्यैर्न हतो हि सः।  
अनन्यमनसो विष्णौ कः समर्थो निपातने॥ १२॥

तस्मिन्धर्मपरे नित्यं केशवाराधनोद्यते।  
स्ववंशप्रभवैर्दैत्यैः कृतो द्वेषोऽतिदुष्करः॥ १३॥

धर्मात्मनि महाभागे विष्णुभक्ते विमत्सरे।  
दैतेयैः प्रहृतं कस्मात्तन्ममाख्यातुमर्हसि॥ १४॥

प्रहरन्ति महात्मानो विपक्षा अपि नेदृशे।  
गुणैस्समन्विते साधौ किं पुनर्यः स्वपक्षजः॥ १५॥

तदेतत्कथ्यतां सर्वं विस्तरान्मुनिपुङ्गव।  
दैत्येश्वरस्य चरितं श्रोतुमिच्छाम्यशेषतः॥ १६॥