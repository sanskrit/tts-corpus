+++
title = "१०"

+++


कथितं मे त्वया सर्वं यत्पृष्टोऽसि मया मुने।  
भृगुसर्गात्प्रभृत्येष सर्गो मे कथ्यतां पुनः॥ १॥

भृगोः ख्यात्यां समुत्पन्ना लक्ष्मीर्विष्णुपरिग्रहः।  
तथा धातृविधातारौ ख्यात्यां जातौ सुतौ भृगोः॥ २॥

आयतिर्नियतिश्चैव मेरोः कन्ये महात्मनः।  
भार्ये धातृविधात्रोस्ते तयोर्जातौ सुतावुभौ॥ ३॥  
प्राणश्चैव मृकण्डुश्च मार्कण्डेयो मृकण्डुतः।  
ततो वेदशिरा जज्ञे प्राणस्यापि सुतं शृणु॥ ४॥

प्राणस्य द्युतिमान‍्पुत्रो राजवांश्च ततोऽभवत्।  
ततो वंशो महाभाग विस्तरं भार्गवो गतः॥ ५॥

पत्नी मरीचेः सम्भूतिः पौर्णमासमसूयत।  
विरजाः पर्वतश्चैव तस्य पुत्रौ महात्मनः॥ ६॥

वंशसंकीर्तने पुत्रान‍्वदिष्येऽहं ततो द्विज।  
स्मृतिश्चाङ्गिरसः पत्नी प्रसूता कन्यकास्तथा।  
सिनीवाली कुहूश्चैव राका चानुमतिस्तथा॥ ७॥

अनसूया तथैवात्रेर्जज्ञे निष्कल्मषान‍्सुतान्।  
सोमं दुर्वाससं चैव दत्तात्रेयं च योगिनम्॥ ८॥

प्रीत्यां पुलस्त्यभार्यायां दत्तोलिस्तत्सुतोऽभवत्।  
पूर्वजन्मनि योऽगस्त्यः स्मृतः स्वायम्भुवेऽन्तरे॥ ९॥

कर्दमश्चोर्वरीयांश्च सहिष्णुश्च सुतास्त्रयः।  
क्षमा तु सुषुवे भार्या पुलहस्य प्रजापतेः॥ १०॥

क्रतोश्च सन्ततिर्भार्या वालखिल्यानसूयत।  
षष्टिपुत्रसहस्राणि मुनीनामूर्ध्वरेतसाम्।  
अङ्गुष्ठपर्वमात्राणां ज्वलद्भास्करतेजसाम्॥ ११॥

ऊर्जायां तु वसिष्ठस्य सप्ताजायन्त वै सुताः॥ १२॥  
रजो गोत्रोर्द्ध्वबाहुश्च सवनश्चानघस्तथा।  
सुतपाः शुक्र इत्येते सर्वे सप्तर्षयोऽमलाः॥ १३॥

योऽसावग्न्यभिमानी स्याद् ब्रह्मणस्तनयोऽग्रजः।  
तस्मात्स्वाहा सुताँल्लेभे त्रीनुदारौजसो द्विज॥ १४॥  
पावकं पवमानं तु शुचिं चापि जलाशिनम्॥ १५॥

तेषां तु सन्ततावन्ये चत्वारिंशच्च पञ्च च।  
कथ्यन्ते वह्नयश्चैते पितापुत्रत्रयं च यत्॥ १६॥  
एवमेकोनपञ्चाशद्वह्नयः परिकीर्तिताः॥ १७॥

पितरो ब्रह्मणा सृष्टा व्याख्याता ये मया द्विज।  
अग्निष्वात्ता बर्हिषदोऽनग्नयः साग्नयश्च ये॥ १८॥  
तेभ्यः स्वधा सुते जज्ञे मेनां वै धारिणीं तथा।  
ते उभे ब्रह्मवादिन्यौ योगिन्यावप्युभे द्विज॥ १९॥  
उत्तमज्ञानसम्पन्ने सर्वैः समुदितैर्गुणैः॥ २०॥

इत्येषा दक्षकन्यानां कथितापत्यसन्ततिः।  
श्रद्धावान‍्संस्मरन्नेतामनपत्यो न जायते॥ २१॥