+++
title = "२१"

+++


संह्लादपुत्र आयुष्माञ्छिबिर्बाष्कल एव च।  
विरोचनस्तु प्राह्लादिर्बलिर्जज्ञे विरोचनात्॥ १॥

बलेः पुत्रशतं त्वासीद‍्बाणज्येष्ठं महामुने।  
हिरण्याक्षसुताश्चासन्सर्व एव महाबलाः॥ २॥  
उत्कुरः शकुनिश्चैव भूतसन्तापनस्तथा।  
महानाभो महाबाहुः कालनाभस्तथापरः॥ ३॥

अभवन्दनुपुत्राश्च द्विमूर्द्धा शम्बरस्तथा।  
अयोमुखः शङ्कुशिराः कपिलः शङ्करस्तथा॥ ४॥  
एकचक्रो महाबाहुस्तारकश्च महाबलः।  
स्वर्भानुर्वृषपर्वा च पुलोमश्च महाबलः॥ ५॥  
एते दनोः सुताः ख्याता विप्रचित्तिश्च वीर्यवान‍्॥ ६॥

स्वर्भानोस्तु प्रभा कन्या शर्मिष्ठा वार्षपर्वणी।  
उपदानी हयशिराः प्रख्याता वरकन्यकाः॥ ७॥

वैश्वानरसुते चोभे पुलोमा कालका तथा।  
उभे सुते महाभागे मारीचेस्तु परिग्रहः॥ ८॥

ताभ्यां पुत्रसहस्राणि षष्टिर्दानवसत्तमाः।  
पौलोमाः कालकेयाश्च मारीचतनयाः स्मृताः॥ ९॥

ततोऽपरे महावीर्या दारुणास्त्वतिनिर्घृणाः।  
सिंहिकायामथोत्पन्ना विप्रचित्तेः सुतास्तथा॥ १०॥

व्यंशः शल्यश्च बलवान‍् नभश्चैव महाबलः।  
वातापी नमुचिश्चैव इल्वलः खसृमस्तथा॥ ११॥  
अन्धको नरकश्चैव कालनाभस्तथैव च।  
स्वर्भानुश्च महावीर्यो वक्त्रयोधी महासुरः॥ १२॥

एते वै दानवाः श्रेष्ठा दनुवंशविवर्द्धनाः।  
एतेषां पुत्रपौत्राश्च शतशोऽथ सहस्रशः॥ १३॥

प्रह्लादस्य तु दैत्यस्य निवातकवचाः कुले।  
समुत्पन्नाः सुमहता तपसा भावितात्मनः॥ १४॥

षट् सुताः सुमहासत्त्वास्ताम्रायाः परिकीर्त्तिताः।  
शुकी श्येनी च भासी च सुग्रीवीशुचिगृद्‍ध्रकाः॥ १५॥

शुकी शुकानजनयदुलूकप्रत्युलूकिकान्।  
श्येनी श्येनांस्तथा भासी भासान्गृद्‍ध्रांश्च गृद्ध्र्यपि॥ १६॥

शुच्यौदकान्पक्षिगणान्सुग्रीवी तु व्यजायत।  
अश्वानुष्ट्रान्गर्दभांश्च ताम्रावंशः प्रकीर्त्तितः॥ १७॥

विनतायास्तु द्वौ पुत्रौ विख्यातौ गरुडारुणौ।  
सुपर्णः पततां श्रेष्ठो दारुणः पन्नगाशनः॥ १८॥

सुरसायां सहस्रं तु सर्पाणाममितौजसाम्।  
अनेकशिरसां ब्रह्मन् खेचराणां महात्मनाम्॥ १९॥

काद्रवेयास्तु बलिनः सहस्रममितौजसः।  
सुपर्णवशगा ब्रह्मन् जज्ञिरे नैकमस्तकाः॥ २०॥

तेषां प्रधानभूतास्तु शेषवासुकितक्षकाः।  
शङ्खश्वेतो महापद्मः कम्बलाश्वतरौ तथा॥ २१॥  
एलापुत्रस्तथा नागः कर्कोटकधनञ्जयौ।  
एते चान्ये च बहवो दन्दशूका विषोल्बणाः॥ २२॥

गणं क्रोधवशं विद्धि तस्याः सर्वे च दंष्ट्रिणः।  
स्थलजाः पक्षिणोऽब्जाश्च दारुणाः पिशिताशनाः॥ २३॥

क्रोधा तु जनयामास पिशाचांश्च महाबलान्।  
गास्तु वै जनयामास सुरभिर्महिषांस्तथा।  
इरावृक्षलतावल्लीस्तृणजातीश्च सर्वशः॥ २४॥

खसा तु यक्षरक्षांसि मुनिरप्सरसस्तथा।  
अरिष्टा तु महासत्त्वान‍् गन्धर्वान‍्समजीजनत्॥ २५॥

एते कश्यपदायादाः कीर्त्तिताः स्थाणुजङ्गमाः।  
तेषां पुत्राश्च पौत्राश्च शतशोऽथ सहस्रशः॥ २६॥

एष मन्वन्तरे सर्गो ब्रह्मन्स्वारोचिषे स्मृतः॥ २७॥

वैवस्वते च महति वारुणे वितते कृतौ।  
जुह्वानस्य ब्रह्मणो वै प्रजासर्ग इहोच्यते॥ २८॥

पूर्वं यत्र तु सप्तर्षीनुत्पन्नान्सप्तमानसान्।  
पितृत्वे कल्पयामास स्वयमेव पितामहः।  
गन्धर्वभोगिदेवानां दानवानां च सत्तम॥ २९॥

दितिर्विनष्टपुत्रा वै तोषयामास काश्यपम्।  
तया चाराधितः सम्यक् काश्यपस्तपतां वरः॥ ३०॥  
वरेणच्छन्दयामास सा च वव्रे ततो वरम्।  
पुत्रमिन्द्रवधार्थाय समर्थममितौजसम्॥ ३१॥

स च तस्मै वरं प्रादाद्भार्यायै मुनिसत्तमः।  
दत्त्वा च वरमत्युग्रं कश्यपस्तामुवाच ह॥ ३२॥

शक्रं पुत्रो निहन्ता ते यदि गर्भं शरच्छतम्।  
समाहितातिप्रयता शौचिनी धारयिष्यसि॥ ३३॥

इत्येवमुक्त्वा तां देवीं सङ्गतः कश्यपो मुनिः।  
दधार सा च तं गर्भं सम्यक्छौचसमन्विता॥ ३४॥

गर्भमात्मवधार्थाय ज्ञात्वा तं मघवानपि।  
शुश्रूषुस्तामथागच्छद्विनयादमराधिपः॥ ३५॥

तस्याश्चैवान‍्तरप्रेप्सुरतिष्ठत्पाकशासनः।  
ऊने वर्षशते चास्या ददर्शान्तरमात्मना॥ ३६॥

अकृत्वा पादयोः शौचं दितिः शयनमाविशत्।  
निद्रा चाहारयामास तस्याः कुक्षिं प्रविश्य सः॥ ३७॥  
वज्रपाणिर्महागर्भं चिच्छेदाथ स सप्तधा।  
सम्पीड्यमानो वज्रेण स रुरोदातिदारुणम्॥ ३८॥

मा रोदीरिति तं शक्रः पुनः पुनरभाषत।  
सोऽभवत्सप्तधा गर्भस्तमिन्द्रः कुपितः पुनः॥  ३९॥  
एकैकं सप्तधा चक्रे वज्रेणारिविदारिणा।  
मरुतो नाम देवास्ते बभूवुरतिवेगिनः॥ ४०॥

यदुक्तं वै भगवता तेनैव मरुतोऽभवन्।  
देवा एकोनपञ्चाशत्सहाया वज्रपाणिनः॥ ४१॥