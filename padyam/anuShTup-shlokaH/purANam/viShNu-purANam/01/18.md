+++
title = "१८"

+++


तस्यैतां दानवाश्चेष्टां दृष्ट्वा दैत्यपतेर्भयात्।  
आचचख्युः स चोवाच सूदानाहूय सत्वरः॥ १॥

हे सूदा मम पुत्रोऽसावन्येषामपि दुर्मतिः।  
कुमार्गदेशिको दुष्टो हन्यतामविलम्बितम्॥ २॥

हालाहलं विषं तस्य सर्वभक्षेषु दीयताम्।  
अविज्ञातमसौ पापो हन्यतां मा विचार्यताम्॥ ३॥

ते तथैव ततश्चक्रुः प्रह्लादाय महात्मने।  
विषदानं यथाज्ञप्तं पित्रा तस्य महात्मनः॥ ४॥

हालाहलं विषं घोरमनन्तोच्चारणेन सः।  
अभिमन्त्र्य सहान्नेन मैत्रेय बुभुजे तदा॥ ५॥

अविकारं स तद्भुक्त्वाप्रह्लादः स्वस्थमानसः।  
अनन्तख्यातिनिर्वीर्यं जरयामास तद्विषम्॥ ६॥

ततः सूदा भयत्रस्ता जीर्णं दृष्ट्वा महद्विषम्।  
दैत्येश्वरमुपागम्य प्रणिपत्येदमब्रुवन्॥ ७॥

दैत्यराज विषं दत्तमस्माभिरतिभीषणम्।  
जीर्णं तेन सहान्नेन प्रह्लादेन सुतेन ते॥ ८॥

त्वर्यतां त्वर्यतां हे हे सद्यो दैत्यपुरोहिताः।  
कृत्यां तस्य विनाशाय उत्पादयत मा चिरम्॥ ९॥

सकाशमागम्य ततः प्रह्लादस्य पुरोहिताः।  
सामपूर्वमथोचुस्ते प्रह्लादं विनयान्वितम्॥ १०॥

जातस्त्रैलोक्यविख्यात आयुष्मन‍्ब्रह्मणः कुले।  
दैत्यराजस्य तनयो हिरण्यकशिपोर्भवान‍्॥ ११॥

किं देवैः किमनन्तेन किमन्येन तवाश्रयः।  
पिता ते सर्वलोकानां त्वं तथैव भविष्यसि॥ १२॥

तस्मात्परित्यजैनां त्वं विपक्षस्तवसंहिताम्।  
श्लाघ्यः पिता समस्तानां गुरूणां परमो गुरुः॥ १३॥

एवमेतन्महाभागाः श्लाघ्यमेतन्महाकुलम्।  
मरीचेः सकलेऽप्यस्मिन् त्रैलोक्ये नान्यथा वदेत्॥ १४॥

पिता च मम सर्वस्मिञ्जगत्युत्कृष्टचेष्टितः।  
एतदप्यवगच्छामि सत्यमत्रापि नानृतम्॥ १५॥

गुरूणामपि सर्वेषां पिता परमको गुरुः।  
यदुक्तं भ्रान्तिस्तत्रापि स्वल्पापि हि न विद्यते॥ १६॥

पिता गुरुर्न सन्देहः पूजनीयः प्रयत्नतः।  
तत्रापि नापराध्यामीत्येवं मनसि मे स्थितम्॥ १७॥

यत्त्वेतत्किमनन्तेनेत्युक्तं युष्माभिरीदृशम्।  
को ब्रवीति यथान्याय्यं किं तु नैतद्वचोऽर्थवत्॥ १८॥

इत्युक्त्वा सोऽभवन्मौनी तेषां गौरवयन्त्रितः।  
प्रहस्य च पुनः प्राह किमनन्तेन साध्विति॥ १९॥

साधु भो किमनन्तेन साधु भो गुरवो मम।  
श्रूयतां यदनन्तेन यदि खेदं न यास्यथ॥ २०॥

धर्मार्थकाममोक्षाश्च पुरुषार्था उदाहृताः।  
चतुष्टयमिदं यस्मात्तस्मात्किं किमिदं वचः॥ २१॥

मरीचिमिश्रैर्दक्षाद्यैस्तथैवान‍्यैरनन्ततः।  
धर्मः प्राप्तस्तथा चान्यैरर्थः कामस्तथाऽपरैः॥ २२॥

तत्तत्त्ववेदिनो भूत्वा ज्ञानध्यानसमाधिभिः।  
अवापुर्मुक्तिमपरे पुरुषा ध्वस्तबन्धनाः॥ २३॥

सम्पदैश्वर्यमाहात्म्यज्ञानसन्ततिकर्मणाम्।  
विमुक्तेश्चैकतो लभ्यं मूलमाराधनं हरेः॥ २४॥

यतो धर्मार्थकामाख्यं मुक्तिश्चापि फलं द्विजाः।  
तेनापि किं किमित्येवमनन्तेन किमुच्यते॥ २५॥

किं चापि बहुनोक्तेन भवन्तो गुरवो मम।  
वदन्तु साधु वासाधु विवेकोऽस्माकमल्पकः॥ २६॥

बहुनात्र किमुक्तेन स एव जगतः पतिः।  
स कर्ता च विकर्ता च संहर्ता च हृदि स्थितः॥ २७॥

स भोक्ता भोज्यमप्येवं स एव जगदीश्वरः।  
भवद्भिरेतत्क्षन्तव्यं बाल्यादुक्तं तु यन्मया॥ २८॥

दह्यमानस्त्वमस्माभिरग्निना बाल रक्षितः।  
भूयो न वक्ष्यसीत्येवं नैव ज्ञातोऽस्यबुद्धिमान्॥ २९॥

यदास्मद्वचनान्मोहग्राहं न त्यक्ष्यते भवान‍्।  
ततः कृत्यां विनाशाय तव स्रक्ष्याम दुर्मते॥ ३०॥

कः केन हन्यते जन्तुर्जन्तुः कः केन रक्ष्यते।  
हन्ति रक्षति चैवात्मा ह्यसत्साधु समाचरन्॥ ३१॥

कर्मणा जायते सर्वं कर्मैव गतिसाधनम्।  
तस्मात्सर्वप्रयत्नेन साधुकर्म समाचरेत्॥ ३२॥

इत्युक्तास्तेन ते क्रुद्धा दैत्यराजपुरोहिताः।  
कृत्यामुत्पादयामासुर्ज्वालामालोज्ज्वलाकृतिम्॥ ३३॥

अतिभीमा समागम्य पादन्यासक्षतक्षितिः।  
शूलेन साधु सङ्‍क्रुद्धा तं जघानाशु वक्षसि॥ ३४॥

तत्तस्य हृदयं प्राप्य शूलं बालस्य दीप्तिमत्।  
जगाम खण्डितं भूमौ तत्रापि शतधा गतम्॥ ३५॥

यत्रानपायी भगवान‍् हृद्यास्ते हरिरीश्वरः।  
भङ्गो भवति वज्रस्य तत्र शूलस्य का कथा॥ ३६॥

अपापे तत्र पापैश्च पातिता दैत्ययाजकैः।  
तानेव सा जघानाशु कृत्या नाशं जगाम च॥ ३७॥

कृत्यया दह्यमानांस्तान‍‍्विलोक्य स महामतिः।  
त्राहि कृष्णेत्यनन्तेति वदन्नभ्यवपद्यत॥ ३८॥

सर्वव्यापिन् जगद्‍रूप जगत्स्रष्टर्जनार्दन।  
पाहि विप्रानिमानस्माद्दुःसहान्मन्त्रपावकात्॥ ३९॥

यथा सर्वेषु भूतेषु सर्वव्यापी जगद‍्गुरुः।  
विष्णुरेव तथा सर्वे जीवन्त्वेते पुरोहिताः॥ ४०॥

यथा सर्वगतं विष्णुं मन्यमानोऽनपायिनम्।  
चिन्तयाम्यरिपक्षेऽपि जीवन्त्वेते पुरोहिताः॥ ४१॥

ये हन्तुमागता दत्तं यैर्विषं यैर्हुताशनः।  
यैर्दिग्गजैरहं क्षुण्णो दष्टः सर्पैश्च यैरपि॥ ४२॥  
तेष्वहं मित्रभावेन समः पापोऽस्मि न क्वचित्।  
यथा तेनाद्य सत्येन जीवन्त्वसुरयाजकाः॥ ४३॥

इत्युक्तास्तेन ते सर्वे संस्पृष्टाश्च निरामयाः।  
समुत्तस्थुर्द्विजा भूयस्तमूचुः प्रश्रयान्वितम्॥ ४४॥

दीर्घायुरप्रतिहतो बलवीर्यसमन्वितः।  
पुत्रपौत्रधनैश्वर्यैर्युक्तो वत्स भवोत्तमः॥ ४५॥

इत्युक्त्वा तं ततो गत्वा यथावृत्तं पुरोहिताः।  
दैत्यराजाय सकलमाचचख्युर्महामुने॥ ४६॥