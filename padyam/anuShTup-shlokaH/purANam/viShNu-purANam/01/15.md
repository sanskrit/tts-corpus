+++
title = "१५"

+++


तपश्चरत्सु पृथिवीं प्रचेतःसु महीरुहाः।  
अरक्ष्यमाणामावव्रुर्बभूवाथ प्रजाक्षयः॥ १॥

नाशकन्मरुतो वातुं वृतं खमभवद्‍द्रुमैः।  
दशवर्षसहस्राणि न शेकुश्चेष्टितुं प्रजाः॥ २॥

तान्दृष्ट्वा जलनिष्क्रान्ताः सर्वे क्रुद्धाः प्रचेतसः।  
मुखेभ्यो वायुमग्निं च तेऽसृजन् जातमन्यवः॥ ३॥

उन्मूलानथ तान‍्वृक्षान‍्कृत्वा वायुरशोषयत्।  
तानग्निरदहद्घोरस्तत्राभूद्‍द्रुमसङ्क्षयः॥ ४॥

द्रुमक्षयमथो दृष्ट्वा किञ्चिच्छिष्टेषु शाखिषु।  
उपगम्याब्रवीदेतान् राजा सोमः प्रजापतीन्॥ ५॥

कोपं यच्छत राजानः शृणुध्वं च वचो मम।  
सन्धानं वः करिष्यामि सह क्षितिरुहैरहम्॥ ६॥

रत्नभूता च कन्येयं वार्क्षेयी वरवर्णिनी।  
भविष्यज्जानता पूर्वं मया गोभिर्विवर्द्धिता॥ ७॥

मारिषा नाम नाम्नैषा वृक्षाणामिति निर्मिता।  
भार्या वोऽस्तु महाभागा ध्रुवं वंशविवर्द्धिनी॥ ८॥

युष्माकं तेजसोऽर्द्धेन मम चार्द्धेन तेजसः।  
अस्यामुत्पत्स्यते विद्वान‍्दक्षो नाम प्रजापतिः॥ ९॥

मम चांशेन संयुक्तो युष्मत्तेजोमयेन वै।  
तेजसाग्निसमो भूयः प्रजाः संवर्द्धयिष्यति॥ १०॥

कण्डुर्नाम मुनिः पूर्वमासीद्वेदविदां वरः।  
सुरम्ये गोमतीतीरे स तेपे परमं तपः॥ ११॥

तत्क्षोभाय सुरेन्द्रेण प्रम्लोचाख्या वराप्सराः।  
प्रयुक्ता क्षोभयामास तमृषिं सा शुचिस्मिता॥ १२॥

क्षोभितः स तया सार्द्धं वर्षाणामधिकं शतम्।  
अतिष्ठन्मन्दरद्रोण्यां विषयासक्तमानसः॥ १३॥

तं सा प्राह महाभाग गन्तुमिच्छाम्यहं दिवम्।  
प्रसादसुमुखो ब्रह्मन्ननुज्ञां दातुमर्हसि॥ १४॥

तयैवमुक्तः स मुनिस्तस्यामासक्तमानसः।  
दिनानि कतिचिद्भद्रे स्थीयतामित्यभाषत॥ १५॥

एवमुक्ता ततस्तेन साग्रं वर्षशतं पुनः।  
बुभुजे विषयांस्तन्वी तेन साकं महात्मना॥ १६॥

अनुज्ञां देहि भगवन् व्रजामि त्रिदशालयम्।  
उक्तस्तथेति स पुनः स्थीयतामित्यभाषत॥ १७॥

पुनर्गते वर्षशते साधिके सा शुभानना।  
यामीत्याह दिवं ब्रह्मन‍्प्रणयस्मितशोभनम्॥ १८॥

उक्तस्तयैवं स मुनिरुपगुह्यायतेक्षणाम्।  
इहास्यतां क्षणं सुभ्रु चिरकालं गमिष्यसि॥ १९॥

सा क्रीडमाना सुश्रोणी सह तेनर्षिणा पुनः।  
शतद्वयं किञ्चिदूनं वर्षाणामन्वतिष्ठत॥ २०॥

गमनाय महाभाग देवराजनिवेशनम्।  
प्रोक्तः प्रोक्तस्तया तन्व्या स्थीयतामित्यभाषत॥ २१॥

तस्य शापभयाद्भीता दाक्षिण्येन च दक्षिणा।  
प्रोक्ता प्रणयभङ्गार्त्तिवेदिनी न जहौ मुनिम्॥ २२॥

तया च रमतस्तस्य परमर्षेरहर्निशम्।  
नवं नवमभूत्प्रेम मन्मथाविष्टचेतसः॥ २३॥

एकदा तु त्वरायुक्तो निश्चक्रामोटजान्मुनिः।  
निष्क्रामन्तं च कुत्रेति गम्यते प्राह सा शुभा॥ २४॥

इत्युक्तः स तया प्राह परिवृत्तमहः शुभे।  
सन्ध्योपास्तिं करिष्यामि क्रियालोपोऽन्यथा भवेत्॥ २५॥

ततः प्रहस्य सुदती तं सा प्राह महामुनिम्।  
किमद्य सर्वधर्मज्ञ परिवृत्तमहस्तव॥ २६॥

बहूनां विप्र वर्षाणां परिवृत्तमहस्तव।  
गतमेतन्न कुरुते विस्मयं कस्य कथ्यताम्॥ २७॥

प्रातस्त्वमागता भद्रे नदीतीरमिदं शुभम्।  
मया दृष्टासि तन्वङ्गि प्रविष्टासि ममाश्रमम्॥ २८॥

इयं च वर्तते सन्ध्या परिणाममहर्गतम्।  
उपहासः किमर्थोऽयं सद्भावः कथ्यतां मम॥ २९॥

प्रत्यूषस्यागता ब्रह्मन् सत्यमेतन्न तन्मृषा।  
नन्वस्य तस्य कालस्य गतान्यब्दशतानि ते॥ ३०॥

ततस्ससाध्वसो विप्रस्तां पप्रच्छायतेक्षणाम्।  
कथ्यतां भीरु कः कालस्त्वया मे रमतः सह॥ ३१॥

सप्तोत्तराण्यतीतानि नववर्षशतानि ते।  
मासाश्च षट्तथैवान‍्यत्समतीतं दिनत्रयम्॥ ३२॥

सत्यं भीरु वदस्येतत्परिहासोऽथ वा शुभे।  
दिनमेकमहं मन्ये त्वया सार्द्धमिहासितम्॥ ३३॥

वदिष्याम्यनृतं ब्रह्मन‍्कथमत्र तवान‍‍्तिके।  
विशेषेणाद्य भवता पृष्टा मार्गानुवर्तिना॥ ३४॥

निशम्य तद्वचः सत्यं स मुनिर्नृपनन्दनाः।  
धिग्धिङ् मामित्यतीवेत्थं निनिन्दात्मानमात्मना॥ ३५॥

तपांसि मम नष्टानि हतं ब्रह्मविदां धनम्।  
हतो विवेकः केनापि योषिन्मोहाय निर्मिता॥ ३६॥

ऊर्मिषट्कातिगं ब्रह्म ज्ञेयमात्मजयेन मे।  
मतिरेषा हृता येन धिक् तं कामं महाग्रहम्॥ ३७॥

व्रतानि वेदवेद्याप्तिकारणान्यखिलानि च।  
नरकग्राममार्गेण सङ्गेनापहृतानि मे॥ ३८॥

विनिन्द्येत्थं स धर्मज्ञः स्वयमात्मानमात्मना।  
तामप्सरसमासीनामिदं वचनमब्रवीत्॥ ३९॥

गच्छ पापे यथाकामं यत्कार्यं तत्कृतं त्वया।  
देवराजस्य मत्क्षोभं कुर्वन्त्या भावचेष्टितैः॥ ४०॥

न त्वां करोम्यहं भस्म क्रोधतीव्रेण वह्निना।  
सतां सप्तपदं मैत्रमुषितोऽहं त्वया सह॥ ४१॥

अथवा तव को दोषः किं वा कुप्याम्यहं तव।  
ममैव दोषो नितरां येनाहमजितेन्द्रियः॥ ४२॥

यया शक्रप्रियार्थिन्या कृतो मे तपसो व्ययः।  
त्वया धिक्तां महामोहमञ्जूषां सुजुगुप्सिताम्॥ ४३॥

यावदित्थं स विप्रर्षिस्तां ब्रवीति सुमध्यमाम्।  
तावद‍्गलत्स्वेदजला सा बभूवातिवेपथुः॥ ४४॥

प्रवेपमानां सततं स्विन्नगात्रलतां सतीम्।  
गच्छ गच्छेति सक्रोधमुवाच मुनिसत्तमः॥ ४५॥

सा तु निर्भर्त्सिता तेन विनिष्क्रम्य तदाश्रमात्।  
आकाशगामिनी स्वेदं ममार्ज तरुपल्लवैः॥ ४६॥

निर्मार्जमाना गात्राणि गलत्स्वेदजलानि वै।  
वृक्षाद‍्वृक्षं ययौ बाला तदग्रारुणपल्लवैः॥ ४७॥

ऋषिणा यस्तदा गर्भस्तस्या देहे समाहितः।  
निर्जगाम स रोमाञ्चस्वेदरूपी तदङ्गतः॥ ४८॥

तं वृक्षा जगृहुर्गर्भमेकं चक्रे तु मारुतः।  
मया चाप्यायितो गोभिः स तदा ववृधे शनैः॥ ४९॥

वृक्षाग्रगर्भसम्भूता मारिषाख्या वरानना।  
तां प्रदास्यन्ति वो वृक्षाः कोप एष प्रशाम्यताम्॥ ५०॥

कण्डोरपत्यमेवं सा वृक्षेभ्यश्च समुद‍्गता।  
ममापत्यं तथा वायोः प्रम्लोचातनया च सा॥ ५१॥

स चापि भगवान‍् कण्डुः क्षीणे तपसि सत्तमः।  
पुरुषोत्तमाख्यं मैत्रेय विष्णोरायतनं ययौ॥ ५२॥  
तत्रैकाग्रमतिर्भूत्वा चकाराराधनं हरेः।  
ब्रह्मपारमयं कुर्वञ्जपमेकाग्रमानसः।  
ऊर्ध्वबाहुर्महायोगी स्थित्वासौ भूपनन्दनाः॥ ५३॥

ब्रह्मपारं मुनेः श्रोतुमिच्छामः परमं स्तवम्।  
जपता कण्डुना देवो येनाराध्यत केशवः॥ ५४॥

पारं परं विष्णुरपारपारः  
परः परेभ्यः परमार्थरूपी।  
स ब्रह्मपारः परपारभूतः  
परः पराणामपि पारपारः॥ ५५॥

स कारणं कारणतस्ततोऽपि  
तस्यापि हेतुः परहेतुहेतुः।  
कार्येषु चैवं सह कर्मकर्तृ-  
रूपैरशेषैरवतीह सर्वम्॥ ५६॥

ब्रह्म प्रभुर्ब्रह्म स सर्वभूतो  
ब्रह्म प्रजानां पतिरच्युतोऽसौ।  
ब्रह्माव्ययं नित्यमजं स विष्णु-  
रपक्षयाद्यैरखिलैरसङ्गि॥ ५७॥

ब्रह्माक्षरमजं नित्यं यथाऽसौ पुरुषोत्तमः।  
तथा रागादयो दोषाः प्रयान्तु प्रशमं मम॥ ५८॥

एतद‍्ब्रह्मपराख्यं वै संस्तवं परमं जपन्।  
अवाप परमां सिद्धिं स तमाराध्य केशवम्॥ ५९॥

[ इमं स्तवं यः पठति शृणुयाद्वापि नित्यशः।  
स कामदोषैरखिलैर्मुक्तः प्राप्नोति वाञ्छितम्॥]  
इयं च मारिषा पूर्वमासीद्या तां ब्रवीमि वः।  
कार्यगौरवमेतस्याः कथने फलदायि वः॥ ६०॥

अपुत्रा प्रागियं विष्णुं मृते भर्त्तरि सत्तमा।  
भूपपत्नी महाभागा तोषयामास भक्तितः॥ ६१॥

आराधितस्तया विष्णुः प्राह प्रत्यक्षतां गतः।  
वरं वृणीष्वेति शुभे सा च प्राहात्मवाञ्छितम्॥ ६२॥

भगवन‍्बालवैधव्याद् वृथाजन्माहमीदृशी।  
मन्दभाग्या समुद्भूता विफला च जगत्पते॥ ६३॥

भवन्तु पतयः श्लाघ्या मम जन्मनि जन्मनि।  
त्वत्प्रसादात्तथा पुत्रः प्रजापतिसमोऽस्तु मे॥ ६४॥

कुलं शीलं वयः सत्यं दाक्षिण्यं क्षिप्रकारिता।  
अविसंवादिता सत्त्वं वृद्धसेवा कृतज्ञता॥ ६५॥  
रूपसम्पत्समायुक्ता सर्वस्य प्रियदर्शना।  
अयोनिजा च जायेयं त्वत्प्रसादादधोक्षज॥ ६६॥

तयैवमुक्तो देवेशो हृषीकेश उवाच ताम्।  
प्रणामनम्रामुत्थाप्य वरदः परमेश्वरः॥ ६७॥

भविष्यन्ति महावीर्या एकस्मिन्नेव जन्मनि।  
प्रख्यातोदारकर्माणो भवत्याः पतयो दश॥ ६८॥  
पुत्रं च सुमहावीर्यं महाबलपराक्रमम्।  
प्रजापतिगुणैर्युक्तं त्वमवाप्स्यसि शोभने॥ ६९॥

वंशानां तस्य कर्तृत्वं जगत्यस्मिन्भविष्यति।  
त्रैलोक्यमखिला सूतिस्तस्य चापूरयिष्यति॥ ७०॥

त्वं चाप्ययोनिजा साध्वी रूपौदार्यगुणान्विता।  
मनःप्रीतिकरी नॄणां मत्प्रसादाद्भविष्यसि॥ ७१॥

इत्युक्त्वान‍्तर्दधे देवस्तां विशालविलोचनाम्।  
सा चेयं मारिषा जाता युष्मत्पत्नी नृपात्मजाः॥ ७२॥

ततः सोमस्य वचनाज्जगृहुस्ते प्रचेतसः।  
संहृत्य कोपं वृक्षेभ्यः पत्नीधर्मेण मारिषाम्॥ ७३॥

दशभ्यस्तु प्रचेतोभ्यो मारिषायां प्रजापतिः।  
जज्ञे दक्षो महाभागो यः पूर्वं ब्रह्मणोऽभवत्॥ ७४॥

स तु दक्षो महाभागस्सृष्ट्यर्थं सुमहामते।  
पुत्रानुत्पादयामास प्रजासृष्ट्यर्थमात्मनः॥ ७५॥  
अवरांश्च वरांश्चैव द्विपदोऽथ चतुष्पदान्।  
आदेशं ब्रह्मणः कुर्वन् सृष्ट्यर्थं समुपस्थितः॥ ७६॥

स सृष्ट्वा मनसा दक्षः पश्चादसृजत स्त्रियः।  
ददौ स दश धर्माय कश्यपाय त्रयोदश।  
कालस्य नयने युक्ताः सप्तविंशतिमिन्दवे॥ ७७॥

तासु देवास्तथा दैत्या नागा गावस्तथा खगाः।  
गन्धर्वाप्सरसश्चैव दानवाद्याश्च जज्ञिरे॥ ७८॥

ततः प्रभृति मैत्रेय प्रजा मैथुनसम्भवाः।  
सङ्कल्पाद्दर्शनात्स्पर्शात्पूर्वेषामभवन् प्रजाः।  
तपोविशेषैः सिद्धानां तदात्यन्ततपस्विनाम्॥ ७९॥

अङ‍‍गुष्ठाद्दक्षिणाद्दक्षः पूर्वं जातो मया श्रुतः।  
कथं प्राचेतसो भूयः समुत्पन्नो महामुने॥ ८०॥

एष मे संशयो ब्रह्मन‍्सुमहान्हृदि वर्त्तते।  
यद्दौहित्रश्च सोमस्य पुनः श्वशुरतां गतः॥ ८१॥

उत्पत्तिश्च निरोधश्च नित्यो भूतेषु सर्वदा।  
ऋषयोऽत्र न मुह्यन्ति ये चान्ये दिव्यचक्षुषः॥ ८२॥

युगे युगे भवन्त्येते दक्षाद्या मुनिसत्तम।  
पुनश्चैवं निरुद्ध्यन्ते विद्वांस्तत्र न मुह्यति॥ ८३॥

कानिष्ठ्यं ज्यैष्ठ्यमप्येषां पूर्वं नाभूद‍‍्द्विजोत्तम।  
तप एव गरीयोऽभूत्प्रभावश्चैव कारणम्॥ ८४॥

देवानां दानवानां च गन्धर्वोरगरक्षसाम्।  
उत्पत्तिं विस्तरेणेह मम ब्रह्मन‍्प्रकीर्त्तय॥ ८५॥

प्रजाः सृजेति व्यादिष्टः पूर्वं दक्षः स्वयम्भुवा।  
यथा ससर्ज भूतानि तथा शृणु महामुने॥ ८६॥

मानसान्येव भूतानि पूर्वं दक्षोऽसृजत्तदा।  
देवानृषीन‍्सगन्धर्वानसुरान‍्पन्नगांस्तथा॥ ८७॥

यदास्य सृजमानस्य न व्यवर्धन्त ताः प्रजाः।  
ततः सञ्चिन्त्य स पुनः सृष्टिहेतोः प्रजापतिः॥ ८८॥  
मैथुनेनैव धर्मेण सिसृक्षुर्विविधाः प्रजाः।  
असिक्नीमावहत्कन्यां वीरणस्य प्रजापतेः।  
सुतां सुतपसा युक्तां महतीं लोकधारिणीम्॥ ८९॥

अथ पुत्रसहस्राणि वैरुण्यां पञ्च वीर्यवान‍्।  
असिक‍‍्न‍्यां जनयामास सर्गहेतोः प्रजापतिः॥ ९०॥

तान्दृष्ट्वा नारदो विप्र संविवर्द्धयिषून्प्रजाः।  
सङ्गम्य प्रियसंवादो देवर्षिरिदमब्रवीत्॥ ९१॥

हे हर्यश्वा महावीर्याः प्रजा यूयं करिष्यथ।  
ईदृशो दृश्यते यत्नो भवतां श्रूयतामिदम्॥ ९२॥

बालिशा बत यूयं वै नास्या जानीत वै भुवः।  
अन्तरूर्ध्वमधश्चैव कथं सृक्ष्यथ वै प्रजाः॥ ९३॥  
ऊर्ध्वं तिर्यगधश्चैव यदाऽप्रतिहता गतिः।  
तदा कस्माद्भुवो नान्तं सर्वे द्रक्ष्यथ बालिशाः॥ ९४॥

ते तु तद्वचनं श्रुत्वा प्रयाताः सर्वतो दिशम्।  
अद्यापि नो निवर्तन्ते समुद्रेभ्य इवापगाः॥ ९५॥

हर्यश्वेष्वथ नष्टेषु दक्षः प्राचेतसः पुनः।  
वैरुण्यामथ पुत्राणां सहस्रमसृजत्प्रभुः॥ ९६॥

विवर्द्धयिषवस्ते तु शबलाश्वाः प्रजाः पुनः।  
पूर्वोक्तं वचनं ब्रह्मन‍्नारदेनैव नोदिताः॥ ९७॥  
अन्योऽन्यमूचुस्ते सर्वे सम्यगाह महामुनिः।  
भ्रातॄणां पदवी चैव गन्तव्या नात्र संशयः॥ ९८॥  
ज्ञात्वा प्रमाणं पृथ्व्याश्च प्रजास्स्रक्ष्यामहे ततः।  
तेऽपि तेनैव मार्गेण प्रयाताः सर्वतोमुखम्।  
अद्यापि न निवर्त्तन्ते समुद्रेभ्य इवापगाः॥ ९९॥

ततः प्रभृति वै भ्राता भ्रातुरन्वेषणे द्विज।  
प्रयातो नश्यति तथा तन्न कार्यं विजानता॥ १००॥

तांश्चापि नष्टान् विज्ञाय पुत्रान‍्दक्षः प्रजापतिः।  
क्रोधं चक्रे महाभागो नारदं स शशाप च॥ १०१॥

सर्गकामस्ततो विद्वान‍्स मैत्रेय प्रजापतिः।  
षष्टिं दक्षोऽसृजत्कन्या वैरुण्यामिति नः श्रुतम्॥ १०२॥

ददौ स दश धर्माय कश्यपाय त्रयोदश।  
सप्तविंशति सोमाय चतस्रोऽरिष्टनेमिने॥ १०३॥

द्वे चैव बहुपुत्राय द्वे चैवाङ्गिरसे तथा।  
द्वे कृशाश्वाय विदुषे तासां नामानि मे शृणु॥ १०४॥

अरुन्धती वसुर्यामिर्लम्बा भानुर्मरुत्वती।  
सङ्कल्पा च मुहूर्ता च साध्या विश्वा च तादृशी।  
धर्मपत्न्यो दश त्वेतास्तास्वपत्यानि मे शृणु॥ १०५॥

विश्वेदेवास्तु विश्वायाःसाध्या साध्यानजायत।  
मरुत्वत्यां मरुत्वन्तो वसोश्च वसवः स्मृताः।  
भानोस्तु भानवः पुत्रा मुहूर्तायां मुहूर्तजाः॥ १०६॥

लम्बायाश्चैव घोषोऽथ नागवीथी तु यामिजा॥ १०७॥  
पृथिवीविषयं सर्वमरुन्धत्यामजायत।  
सङ्कल्पायास्तु सर्वात्मा जज्ञे सङ्कल्प एव हि॥ १०८॥

ये त्वनेकवसुप्राणदेवा ज्योतिःपुरोगमाः।  
वसवोऽष्टौसमाख्यातास्तेषां वक्ष्यामि विस्तरम्॥ १०९॥

आपो ध्रुवश्च सोमश्च धर्मश्चैवानिलोऽनलः।  
प्रत्यूषश्च प्रभासश्च वसवो नामभिः स्मृताः॥ ११०॥

आपस्य पुत्रो वैतण्डः श्रमः शान्तो ध्वनिस्तथा।  
ध्रुवस्य पुत्रो भगवान‍्कालो लोकप्रकालनः॥ १११॥

सोमस्य भगवान‍्वर्चा वर्चस्वी येन जायते॥ ११२॥  
धर्मस्य पुत्रो द्रविणो हुतहव्यवहस्तथा।  
मनोहरायां शिशिरः प्राणोऽथ वरुणस्तथा॥ ११३॥

अनिलस्य शिवा भार्या तस्याः पुत्रो मनोजवः।  
अविज्ञातगतिश्चैव द्वौ पुत्रावनिलस्य तु॥ ११४॥

अग्निपुत्रः कुमारस्तु शरस्तम्बे व्यजायत।  
तस्य शाखो विशाखश्च नैगमेयश्च पृष्ठजाः॥ ११५॥

अपत्यं कृत्तिकानां तु कार्त्तिकेय इति स्मृतः॥ ११६॥

प्रत्यूषस्य विदुः पुत्रं ऋषि नाम्नाथ देवलम्।  
द्वौ पुत्रौ देवलस्यापि क्षमावन्तौ मनीषिणौ॥ ११७॥

बृहस्पतेस्तु भगिनी वरस्त्री ब्रह्मचारिणी।  
योगसिद्धा जगत्कृत्स्नमसक्ता विचरत्युत।  
प्रभासस्य तु सा भार्या वसूनामष्टमस्य तुु॥ ११८॥

विश्वकर्मा महाभागस्तस्यां जज्ञे प्रजापतिः।  
कर्ता शिल्पसहस्राणां त्रिदशानां च वर्द्धकी॥ ११९॥

भूषणानां च सर्वेषां कर्ता शिल्पवतां वरः।  
यः सर्वेषां विमानानि देवतानां चकार ह।  
मनुष्याश्चोपजीवन्ति यस्य शिल्पं महात्मनः॥ १२०॥

तस्य पुत्रास्तु चत्वारस्तेषां नामानि मे शृणु।  
अजैकपादहिर्बुध्न्यस्त्वष्टा रुद्रश्चवीर्यवान‍्।  
त्वष्टुश्चाप्यात्मजः पुत्रो विश्वरूपो महातपाः॥ १२१॥

हरश्च बहुरूपश्च त्र्यम्बकश्चापराजितः।  
वृषाकपिश्च शम्भुश्च कपर्दी रैवतः स्मृतः॥ १२२॥  
मृगव्याधश्च शर्वश्च कपाली च महामुने।  
एकादशैते कथिता रुद्रास्त्रिभुवनेश्वराः।  
शतं त्वेकं समाख्यातं रुद्राणाममितौजसाम्॥  १२३॥

कश्यपस्य तु भार्या यास्तासां नामानि मे शृणु।  
अदितिर्दितिर्दनुश्चैवारिष्टा च सुरसा खसा॥ १२४॥  
सुरभिर्विनता चैव ताम्रा क्रोधवशा इरा।  
कद्रुर्मुनिश्च धर्मज्ञ तदपत्यानि मे शृणु॥ १२५॥

पूर्वमन्वन्तरे श्रेष्ठा द्वादशासन्सुरोत्तमाः।  
तुषिता नाम तेऽन्योऽन्यमूचुर्वैवस्वतेऽन्तरे॥ १२६॥  
उपस्थितेऽतियशसश्चाक्षुषस्यान्तरे मनोः।  
समवायीकृताः सर्वे समागम्य परस्परम्॥ १२७॥

आगच्छत द्रुतं देवा अदितिं सम्प्रविश्य वै।  
मन्वन्तरे प्रसूयामस्तन्नः श्रेयो भवेदिति॥ १२८॥

एवमुक्त्वा तु ते सर्वे चाक्षुषस्यान्तरे मनोः।  
मारीचात्कश्यपाज्जाता अदित्या दक्षकन्यया॥ १२९॥

तत्र विष्णुश्च शक्रश्च जज्ञाते पुनरेव हि।  
अर्यमा चैव धाता च त्वष्टा पूषा तथैव च॥ १३०॥

विवस्वान‍्सविता चैव मित्रो वरुण एव च।  
अंशुर्भगश्चातितेजा आदित्या द्वादश स्मृताः॥ १३१॥  
चाक्षुषस्यान्तरे पूर्वमासन्ये तुषिताः सुराः।  
वैवस्वतेऽन्तरे ते वै आदित्या द्वादश स्मृताः॥ १३२॥

याः सप्तविंशतिः प्रोक्ताः सोमपत्न्योऽथ सुव्रताः।  
सर्वा नक्षत्रयोगिन्यस्तन्नाम्न्यश्चैव ताः स्मृताः॥ १३३॥

तासामपत्यान्यभवन्दीप्तान्यमिततेजसाम्।  
अरिष्टनेमिपत्नीनामपत्यानीह षोडश॥ १३४॥  
बहुपुत्रस्य विदुषश्चतस्रो विद्युतः स्मृताः॥ १३५॥

प्रत्यङ्गरसजाःश्रेष्ठा ऋचो ब्रह्मर्षिसत्कृताः।  
कृशाश्वस्य तु देवर्षेर्देवप्रहरणाः स्मृताः॥ १३६॥

एते युगसहस्रान्ते जायन्ते पुनरेव हि।  
सर्वे देवगणास्तात त्रयस्त्रिंशत्तु छन्दजाः॥ १३७॥  
तेषामपीह सततं निरोधोत्पत्तिरुच्यते॥ १३८॥

यथा सूर्यस्य मैत्रेय उदयास्तमनाविह।  
एवं देवनिकायास्ते सम्भवन्ति युगे युगे॥ १३९॥

दित्या पुत्रद्वयं जज्ञे कश्यपादिति नः श्रुतम्।  
हिरण्यकशिपुश्चैव हिरण्याक्षश्च दुर्जयः॥ १४०॥  
सिंहिका चाभवत्कन्या विप्रचित्तेः परिग्रहः॥ १४१॥

हिरण्यकशिपोः पुत्राश्चत्वारः प्रथितौजसः।  
अनुह्लादश्च ह्लादश्च प्रह्लादश्चैव बुद्धिमान्।  
संह्लादश्च महावीर्या दैत्यवंशविवर्द्धनाः॥ १४२॥

तेषां मध्ये महाभाग सर्वत्र समदृग्वशी।  
प्रह्लादः परमां भक्तिं य उवाच जनार्दने॥ १४३॥

दैत्येन्द्रदीपितो वह्निः सर्वाङ्गोपचितो द्विज।  
न ददाह च यं विप्र वासुदेवे हृदि स्थिते॥ १४४॥

महार्णवान‍्तःसलिले स्थितस्य चलतो मही।  
चचाल सकला यस्य पाशबद्धस्य धीमतः॥ १४५॥

न भिन्नं विविधैः शस्त्रैर्यस्य दैत्येन्द्रपातितैः।  
शरीरमद्रिकठिनं सर्वत्राच्युतचेतसः॥ १४६॥

विषानलोज्ज्वलमुखा यस्य दैत्यप्रचोदिताः।  
नान्ताय सर्पपतयो बभूवुरुरुतेजसः॥ १४७॥

शैलैराक्रान्तदेहोऽपि यः स्मरन्पुरुषोत्तमम्।  
तत्याज नात्मनः प्राणान‍‍्विष्णुस्मरण दंशितः॥ १४८॥

पतन्तमुच्चादवनिर्यमुपेत्य महामतिम्।  
दधार दैत्यपतिना क्षिप्तं स्वर्गनिवासिना॥ १४९॥

यस्य संशोषको वायुर्देहे दैत्येन्द्रयोजितः।  
अवाप सङ्क्षयं सद्यश्चित्तस्थे मधुसूदने॥ १५०॥

विषाणभङ्गमुन्मत्ता मदहानिं च दिग्गजाः।  
यस्य वक्षःस्थले प्राप्ता दैत्येन्द्रपरिणामिताः॥ १५१॥

यस्य चोत्पादिता कृत्या दैत्यराजपुरोहितैः।  
बभूव नान्ताय पुरा गोविन्दासक्तचेतसः॥ १५२॥

शम्बरस्य च मायानां सहस्रमतिमायिनः।  
यस्मिन्प्रयुक्तं चक्रेण कृष्णस्य वितथीकृतम्॥ १५३॥

दैत्येन्द्रसूदोपहृतं यस्य हालाहलं विषम्।  
जरयामास मतिमानविकारममत्सरी॥ १५४॥

समचेता जगत्यस्मिन‍्यः सर्वेष्वेव जन्तुषु।  
यथात्मनि तथान्येषां परं मैत्रगुणान्वितः॥ १५५॥

धर्मात्मा सत्यशौर्यादिगुणानामाकरः परः।  
उपमानमशेषाणां साधूनां यः सदाभवत्॥ १५६॥