+++
title = "०७"

+++


न प्रार्थितं त्वया कस्मादस्मद्राज्यमकण्टकम्।  
राज्यलाभाद्विना नान्यत्क्षत्रियाणामतिप्रियम्॥ १॥

केशिध्वज निबोध त्वं मया न प्रार्थितं यतः।  
राज्यमेतदशेषं ते यत्र गृध्नन्त्यपण्डिताः॥ २॥

क्षत्रियाणामयं धर्मो यत्प्रजापरिपालनम्।  
वधश्च धर्मयुद्धेन स्वराज्यपरिपन्थिनाम्॥ ३॥

तत्राशक्तस्य मे दोषो नैवास्त्यपहृते त्वया।  
बन्धायैव भवत्येषा ह्यविद्याप्यक्रमोज्झिता॥ ४॥

जन्मोपभोगलिप्सार्थमियं राज्यस्पृहा मम।  
अन्येषां दोषजा सैव धर्मं वै नानुरुध्यते॥ ५॥

न याच्ञा क्षत्रबन्धूनां धर्मायैतत्सतां मतम्।  
अतो न याचितं राज्यमविद्यान्तर्गतं तव॥ ६॥

राज्ये गृध्नन्त्यविद्वांसो ममत्वाहृतचेतसः।  
अहंमानमहापानमदमत्ता न मादृशाः॥ ७॥

प्रहृष्टस्साध्विति प्राह ततः केशिध्वजो नृपः।  
खाण्डिक्यजनकं प्रीत्या श्रूयतां वचनं मम॥ ८॥

अहं ह्यविद्यया मृत्युं तर्तुकामः करोमि वै।  
राज्यं यागांश्च विविधान‍्भोगैः पुण्यक्षयं तथा॥ ९॥

तदिदं ते मनो दिष्ट्या विवेकैश्वर्यतां गतम्।  
तच्छ्रूयतामविद्यायास्स्वरूपं कुलनन्दन॥ १०॥

अनात्मन्यात्मबुद्धिर्या चास्वे स्वमिति या मतिः।  
संसारतरुसम्भूतिबीजमेतद‍‍्द्विधा स्थितम्॥ ११॥

पञ्चभूतात्मके देहे देही मोहतमोवृतः।  
अहं ममैतदित्युच्चैः कुरुते कुमतिर्मतिम्॥ १२॥

आकाशवाय्वग्निजलपृथिवीभ्यः पृथक्स्थिते।  
आत्मन्यात्ममयं भावं कः करोति कलेवरे॥ १३॥

कलेवरोपभोग्यं हि गृहक्षेत्रादिकं च कः।  
अदेहे ह्यात्मनि प्राज्ञो ममेदमिति मन्यते॥ १४॥

इत्थं च पुत्रपौत्रेषु तद्देहोत्पादितेषु कः।  
करोति पण्डितस्स्वाम्यमनात्मनि कलेवरे॥ १५॥

सर्वं देहोपभोगाय कुरुते कर्म मानवः।  
देहश्चान्यो यदा पुंसस्तदा बन्धाय तत्परम्॥ १६॥

मृण्मयं हि यथा गेहं लिप्यते वै मृदम्भसा।  
पार्थिवोऽयं तथा देहो मृदम्ब्वालेपनस्थितः॥ १७॥

पञ्चभूतात्मकैर्भोगैः पञ्चभूतात्मकं वपुः।  
आप्यायते यदि ततः पुंसो भोगोऽत्र किंकृतः॥ १८॥

अनेकजन्मसाहस्रीं संसारपदवीं व्रजन्।  
मोहश्रमं प्रयातोऽसौ वासनारेणुकुण्ठितः॥ १९॥

प्रक्षाल्यते यदा सोऽस्य रेणुर्ज्ञानोष्णवारिणा।  
तदा संसारपान्थस्य याति मोहश्रमश्शमम्॥ २०॥

मोहश्रमे शमं याते स्वस्थान्तःकरणः पुमान्।  
अनन्यातिशयाबाधं परं निर्वाणमृच्छति॥ २१॥

निर्वाणमय एवायमात्मा ज्ञानमयोऽमलः।  
दुःखाज्ञानमया धर्माः प्रकृतेस्ते तु नात्मनः॥ २२॥

जलस्य नाग्निसंसर्गः स्थालीसंगात्तथापि हि।  
शब्दोद्रेकादिकान्धर्मांस्तत्करोति यथा नृप॥ २३॥  
तथात्मा प्रकृतेस्सङ्गादहम्मानादिदूषितः।  
भजते प्राकृतान्धर्मानन्यस्तेभ्यो हि सोऽव्ययः॥ २४॥

तदेतत्कथितं बीजमविद्याया मया तव।  
क्लेशानां च क्षयकरं योगादन्यन्न विद्यते॥ २५॥

तं तु ब्रूहि महाभाग योगं योगविदुत्तम।  
विज्ञातयोगशास्त्रार्थस्त्वमस्यां निमिसन्ततौ॥ २६॥

योगस्वरूपं खाण्डिक्य श्रूयतां गदतो मम।  
यत्र स्थितो न च्यवते प्राप्य ब्रह्मलयं मुनिः॥ २७॥

मन एव मनुष्याणां कारणं बन्धमोक्षयोः।  
बन्धाय विषयासङ्गि मुक्त्यै निर्विषयं मनः॥ २८॥

विषयेभ्यस्समाहृत्य विज्ञानात्मा मनो मुनिः।  
चिन्तयेन्मुक्तये तेन ब्रह्मभूतं परेश्वरम्॥ २९॥

आत्मभावं नयत्येनं तद‍्ब्रह्म ध्यायिनं मुनिम्।  
विकार्यमात्मनश्शक्त्या लोहमाकर्षको यथा॥ ३०॥

आत्मप्रयत्नसापेक्षा विशिष्टा या मनोगतिः।  
तस्या ब्रह्मणि संयोगो योग इत्यभिधीयते॥ ३१॥

एवमत्यन्तवैशिष्ट्ययुक्तधर्मोपलक्षणः।  
यस्य योगस्स वै योगी मुमुक्षुरभिधीयते॥ ३२॥

योगयुक् प्रथमं योगी युञ्जानो ह्यभिधीयते।  
विनिष्पन्नसमाधिस्तु परं ब्रह्मोपलब्धिमान्॥ ३३॥

यद्यन्तरायदोषेण दूष्यते चास्य मानसम्।  
जन्मान्तरैरभ्यसतो मुक्तिः पूर्वस्य जायते॥ ३४॥

विनिष्पन्नसमाधिस्तु मुक्तिं तत्रैव जन्मनि।  
प्राप्नोति योगी योगाग्निदग्धकर्मचयोऽचिरात्॥ ३५॥

ब्रह्मचर्यमहिंसां च सत्यास्तेयापरिग्रहान्।  
सेवेत योगी निष्कामो योग्यतां स्वमनो नयन्॥ ३६॥

स्वाध्यायशौचसन्तोषतपांसि नियतात्मवान्।  
कुर्वीत ब्रह्मणि तथा परस्मिन्प्रवणं मनः॥ ३७॥

एते यमास्सनियमाः पञ्च पञ्च च कीर्तिताः।  
विशिष्टफलदाः काम्या निष्कामाणां विमुक्तिदाः॥ ३८॥

एकं भद्रासनादीनां समास्थाय गुणैर्युतः।  
यमाख्यैर्नियमाख्यैश्च युञ्जीत नियतो यतिः॥ ३९॥

प्राणाख्यमनिलं वश्यमभ्यासात्कुरुते तु यत्।  
प्राणायामस्स विज्ञेयस्सबीजोऽबीज एव च॥ ४०॥

परस्परेणाभिभवं प्राणापानौ यथानिलौ।  
कुरुतस्सद्विधानेन तृतीयस्संयमात्तयोः॥ ४१॥

तस्य चालम्बनवतः स्थूलरूपं द्विजोत्तम।  
आलम्बनमनन्तस्य योगिनोऽभ्यसतः स्मृतम्॥ ४२॥

शब्दादिष्वनुरक्तानि निगृह्याक्षाणि योगवित्।  
कुर्याच्चित्तानुकारीणि प्रत्याहारपरायणः॥ ४३॥

वश्यता परमा तेन जायतेऽतिचलात्मनाम्।  
इन्द्रियाणामवश्यैस्तैर्न योगी योगसाधकः॥ ४४॥

प्राणायामेन पवने प्रत्याहारेण चेन्द्रिये।  
वशीकृते ततः कुर्यात्स्थितं चेतश्शुभाश्रये॥ ४५॥

कथ्यतां मे महाभाग चेतसो यश्शुभाश्रयः।  
यदाधारमशेषं तद्धन्ति दोषमलोद्भवम्॥ ४६॥

आश्रयश्चेतसो ब्रह्म द्विधा तच्च स्वभावतः।  
भूप मूर्त्तममूर्त्तं च परं चापरमेव च॥ ४७॥

त्रिविधा भावना भूप विश्वमेतन्निबोधताम्।  
ब्रह्माख्या कर्मसंज्ञा च तथा चैवोभयात्मिका॥ ४८॥

कर्मभावात्मिका ह्येका ब्रह्मभावात्मिका परा।  
उभयात्मिका तथैवान्या त्रिविधा भावभावना॥ ४९॥

सनन्दनादयो ये तु ब्रह्मभावनया युताः।  
कर्मभावनया चान्ये देवाद्याः स्थावराश्चराः॥ ५०॥

हिरण्यगर्भादिषु च ब्रह्मकर्मात्मिका द्विधा।  
बोधाधिकारयुक्तेषु विद्यते भावभावना॥ ५१॥

अक्षीणेषु समस्तेषु विशेषज्ञानकर्मसु।  
विश्वमेतत्परं चान्यद्भेदभिन्नदृशां नृणाम्॥ ५२॥

प्रत्यस्तमितभेदं यत्सत्तामात्रमगोचरम्।  
वचसामात्मसंवेद्यं तज्ज्ञानं ब्रह्मसंज्ञितम्॥ ५३॥

तच्च विष्णोः परं रूपमरूपाख्यमनुत्तमम्।  
विश्वस्वरूपवैरूप्यलक्षणं परमात्मनः॥ ५४॥

न तद्योगयुजा शक्यं नृप चिन्तयितुं यतः।  
ततः स्थूलं हरे रूपं चिन्तयेद्विश्वगोचरम्॥ ५५॥

हिरण्यगर्भो भगवान‍्वासुदेवः प्रजापतिः।  
मरुतो वसवो रुद्रा भास्करास्तारका ग्रहाः॥ ५६॥  
गन्धर्वयक्षदैत्याद्यास्सकला देवयोनयः।  
मनुष्याः पशवश्शैलास्समुद्रास्सरितो द्रुमाः॥ ५७॥  
भूप भूतान्यशेषाणि भूतानां ये च हेतवः।  
प्रधानादिविशेषान्तं चेतनाचेतनात्मकम्॥ ५८॥  
एकपादं द्विपादं च बहुपादमपादकम्।  
मूर्त्तमेतद्धरे रूपं भावनात्रितयात्मकम्॥ ५९॥

एतत्सर्वमिदं विश्वं जगदेतच्चराचरम्।  
परब्रह्मस्वरूपस्य विष्णोश्शक्तिसमन्वितम्॥ ६०॥

विष्णुशक्तिः परा प्रोक्ता क्षेत्रज्ञाख्या तथाऽपरा।  
अविद्या कर्मसंज्ञान्या तृतीया शक्तिरिष्यते॥ ६१॥

यया क्षेत्रज्ञशक्तिस्सा वेष्टिता नृप सर्वगा।  
संसारतापानखिलानवाप्नोत्यतिसन्ततान्॥ ६२॥

तया तिरोहितत्वाच्च शक्तिः क्षेत्रज्ञसंज्ञिता।  
सर्वभूतेषु भूपाल तारतम्येन लक्ष्यते॥ ६३॥

अप्राणवत्सु स्वल्पा सा स्थावरेषु ततोऽधिका।  
सरीसृपेषु तेभ्योऽपि ह्यतिशक्त्या पतत्त्रिषु॥ ६४॥

पतत्त्रिभ्यो मृगास्तेभ्यस्तच्छक्त्या पशवोऽधिकाः।  
पशुभ्यो मनु जाश्चातिशक्त्या पुंसः प्रभाविताः॥ ६५॥

तेभ्योऽपि नागगन्धर्वयक्षाद्या देवता नृप॥ ६६॥  
शक्रस्समस्तदेवेभ्यस्ततश्चाति प्रजापतिः।  
हिरण्यगर्भोऽपि ततः पुंसः शक्त्युपलक्षितः॥ ६७॥

एतान्यशेषरूपाणि तस्य रूपाणि पार्थिव।  
यतस्तच्छक्तियोगेन युक्तानि नभसा यथा॥ ६८॥

द्वितीयं विष्णुसंज्ञस्य योगिध्येयं महामते।  
अमूर्त्तं ब्रह्मणो रूपं यत्सदित्युच्यते बुधैः॥ ६९॥

समस्ताः शक्तयश्चैता नृप यत्र प्रतिष्ठिताः।  
तद्विश्वरूपवैरूप्यं रूपमन्यद्धरेर्महत्॥ ७०॥

समस्तशक्तिरूपाणि तत्करोति जनेश्वर।  
देवतिर्यङ्मनुष्यादिचेष्टावन्ति स्वलीलया॥ ७१॥

जगतामुपकाराय न सा कर्मनिमित्तजा।  
चेष्टा तस्याप्रमेयस्य व्यापिन्यव्याहतात्मिका॥ ७२॥

तद्रूपं विश्वरूपस्य तस्य योगयुजा नृप।  
चिन्त्यमात्मविशुद्ध्यर्थं सर्वकिल्बिषनाशनम्॥ ७३॥

यथाग्निरुद्धतशिखः कक्षं दहति सानिलः।  
तथा चित्तस्थितो विष्णुर्योगिनां सर्वकिल्बिषम्॥ ७४॥

तस्मात्समस्तशक्तीनामाधारे तत्र चेतसः।  
कुर्वीत संस्थितिं सा तु विज्ञेया शुद्धधारणा॥ ७५॥

शुभाश्रयः स चित्तस्य सर्वगस्याचलात्मनः।  
त्रिभावभावनातीतो मुक्तये योगिनो नृप॥ ७६॥

अन्ये तु पुरुषव्याघ्र चेतसो ये व्यपाश्रयाः।  
अशुद्धास्ते समस्तास्तु देवाद्याः कर्मयोनयः॥ ७७॥

मूर्त्तं भगवतो रूपं सर्वापाश्रयनिःस्पृहम्।  
एषा वै धारणा प्रोक्ता यच्चित्तं तत्र धार्यते॥ ७८॥

यच्च मूर्त्तं हरे रूपं यादृक्चिन्त्यं नराधिप।  
तच्छ्रूयतामनाधारा धारणा नोपपद्यते॥ ७९॥

प्रसन्नवदनं चारुपद्मपत्रोपमेक्षणम्।  
सुकपोलं सुविस्तीर्णललाटफलकोज्ज्वलम्॥ ८०॥  
समकर्णान्तविन्यस्तचारुकुण्डलभूषणम्।  
कम्बुग्रीवं सुविस्तीर्णश्रीवत्साङ्कितवक्षसम्॥ ८१॥  
वलित्रिभङ्गिना मग्ननाभिना ह्युदरेण च।  
प्रलम्बाष्टभुजं विष्णुमथवापि चतुर्भुजम्॥ ८२॥  
समस्थितोरुजङ्घं च सुस्थिताङ्घ्रिवराम्बुजम्।  
चिन्तयेद‍्ब्रह्मभूतं तं पीतनिर्मलवाससम्॥ ८३॥

किरीटहारकेयूरकटकादिविभूषितम्॥ ८४॥  
शार्ङ्गशङ्खगदाखड्गचक्राक्षवलयान्वितम्।  
वरदाभयहस्तं च मुद्रिकारत्नभूषितम्॥ ८५॥  
चिन्तयेत्तन्मयो योगी समाधायात्ममानसम्।  
तावद्यावद्दृढीभूता तत्रैव नृप धारणा॥ ८६॥

व्रजतस्तिष्ठतोऽन्यद्वा स्वेच्छया कर्म कुर्वतः।  
नापयाति यदा चित्तात्सिद्धां मन्येत तां तदा॥ ८७॥

ततः शङ्खगदाचक्रशार्ङ्गादिरहितं बुधः।  
चिन्तयेद्भगवद्रूपं प्रशान्तं साक्षसूत्रकम्॥ ८८॥

सा यदा धारणा तद्वदवस्थानवती ततः।  
किरीटकेयूरमुखैर्भूषणै रहितं स्मरेत्॥ ८९॥

तदेकावयवं देवं चेतसा हि पुनर्बुधः।  
कुर्यात्ततोऽवयविनि प्रणिधानपरो भवेत्॥ ९०॥

तद्रूपप्रत्यया चैका सन्ततिश्चान्यनिःस्पृहा।  
तद्ध्यानं प्रथमैरङ्गैः षड‍‍्भिर्निष्पाद्यते नृप॥ ९१॥

तस्यैव कल्पनाहीनं स्वरूपग्रहणं हि यत्।  
मनसा ध्याननिष्पाद्यं समाधिः सोऽभिधीयते॥ ९२॥

विज्ञानं प्रापकं प्राप्ये परे ब्रह्मणि पार्थिव।  
प्रापणीयस्तथैवात्मा प्रक्षीणाशेषभावनः॥ ९३॥

क्षेत्रज्ञः करणी ज्ञानं करणं तस्य तेन तत्।  
निष्पाद्य मुक्तिकार्यं वै कृतकृत्यो निवर्तते॥ ९४॥

तद्भावभावमापन्नस्ततोऽसौ परमात्मना।  
भवत्यभेदी भेदश्च तस्याज्ञानकृतो भवेत्॥ ९५॥

विभेदजनकेऽज्ञाने नाशमात्यन्तिकं गते।  
आत्मनो ब्रह्मणो भेदमसन्तं कः करिष्यति॥ ९६॥

इत्युक्तस्ते मया योगः खाण्डिक्य परिपृच्छतः।  
संक्षेपविस्तराभ्यां तु किमन्यत्क्रियतां तव॥ ९७॥

कथिते योगसद्भावे सर्वमेव कृतं मम।  
तवोपदेशेनाशेषो नष्टश्चित्तमलो यतः॥ ९८॥

ममेति यन्मया चोक्तमसदेतन्न चान्यथा।  
नरेन्द्र गदितुं शक्यमपि विज्ञेयवेदिभिः॥ ९९॥

अहं ममेत्यविद्येयं व्यवहारस्तथानयोः।  
परमार्थस्त्वसंलापो गोचरे वचसां न यः॥ १००॥

तद‍्गच्छ श्रेयसे सर्वं ममैतद्भवता कृतम्।  
यद्विमुक्तिप्रदो योगः प्रोक्तः केशिध्वजाव्ययः॥ १०१॥

यथार्हं पूजया तेन खाण्डिक्येन स पूजितः।  
आजगाम पुरं ब्रह्मंस्ततः केशिध्वजो नृपः॥ १०२॥

खाण्डिक्योऽपि सुतं कृत्वा राजानं योगसिद्धये।  
वनं जगाम गोविन्दे विनिवेशितमानसः॥ १०३॥

तत्रैकान्तमतिर्भूत्वा यमादिगुणसंयुतः।  
विष्ण्वाख्ये निर्मले ब्रह्मण्यवापनृपतिर्लयम्॥ १०४॥

केशिध्वजो विमुक्त्यर्थंस्वकर्मक्षपणोन्मुखः।  
बुभुजे विषयान्कर्म चक्रे चानभिसंहितम्॥ १०५॥

सकल्याणोपभोगैश्च क्षीणपापोऽमलस्तथा।  
अवाप सिद्धिमत्यन्तां तापक्षयफलां द्विज॥ १०६॥