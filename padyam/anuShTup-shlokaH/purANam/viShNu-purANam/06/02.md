+++
title = "०२"

+++


व्यासश्चाह महाबुद्धिर्यदत्रैव हि वस्तुनि।  
तच्छ्रूयतां महाभाग गदतो मम तत्त्वतः॥ १॥

कस्मिन्कालेऽल्पको धर्मो ददाति सुमहत्फलम्।  
मुनीनां पुण्यवादोऽभूत्कैश्चासौ क्रियते सुखम्॥ २॥

सन्देहनिर्णयार्थाय वेदव्यासं महामुनिम्।  
ययुस्ते संशयं प्रष्टुं मैत्रेय मुनिपुङ्गवाः॥ ३॥

ददृशुस्ते मुनिं तत्र जाह्नवीसलिले द्विज।  
वेदव्यासं महाभागमर्द्धस्नातं सुतं मम॥ ४॥

स्नानावसानं ते तस्य प्रतीक्षन्तो महर्षयः।  
तस्थुस्तीरे महानद्यास्तरुषण्डमुपाश्रिताः॥ ५॥

मग्नोऽथ जाह्नवीतोयादुत्थायाह सुतो मम।  
शूद्रस्साधुः कलिस्साधुरित्येवं शृण्वतां वचः॥ ६॥  
तेषां मुनीनां भूयश्च ममज्ज स नदीजले।  
साधु साध्विति चोत्थाय शूद्र धन्योऽसि चाब्रवीत्॥ ७॥

निमग्नश्च समुत्थाय पुनः प्राह महामुनिः।  
योषितः साधु धन्यास्तास्ताभ्यो धन्यतरोऽस्ति कः॥ ८॥

ततः स्नात्वा यथान्यायमायान्तं च कृतक्रियम्।  
उपतस्थुर्महाभागं मुनयस्ते सुतं मम॥ ९॥

कृतसंवन्दनांश्चाह कृतासनपरिग्रहान्।  
किमर्थमागता यूयमिति सत्यवतीसुतः॥ १०॥

तमूचुः संशयं प्रष्टुं भवन्तं वयमागताः।  
अलं तेनास्तु तावन्नः कथ्यतामपरं त्वया॥ ११॥

कलिस्साध्विति यत्प्रोक्तं शूद्रः साध्विति योषितः।  
यदाह भगवान् साधु धन्याश्चेति पुनः पुनः॥ १२॥  
तत्सर्वं श्रोतुमिच्छामो न चेद् गुह्यं महामुने।  
तत्कथ्यतां ततो हृत्स्थं पृच्छामस्त्वां प्रयोजनम्॥ १३॥

इत्युक्तो मुनिभिर्व्यासः प्रहस्येदमथाब्रवीत्।  
श्रूयतां भो मुनिश्रेष्ठा यदुक्तं साधु साध्विति॥ १४॥

यत्कृते दशभिर्वर्षैस्त्रेतायां हायनेन तत्।  
द्वापरे तच्च मासेन ह्यहोरात्रेण तत्कलौ॥ १५॥  
तपसो ब्रह्मचर्यस्य जपादेश्च फलं द्विजाः।  
प्राप्नोति पुरुषस्तेन कलिस्साध्विति भाषितम्॥ १६॥

ध्यायन्कृते यजन्यज्ञैस्त्रेतायां द्वापरेऽर्चयन्।  
यदाप्नोति तदाप्नोति कलौ संकीर्त्य केशवम्॥ १७॥

धर्मोत्कर्षमतीवात्र प्राप्नोति पुरुषः कलौ।  
अल्पायासेन धर्मज्ञास्तेन तुष्टोऽस्म्यहं कलेः॥ १८॥

व्रतचर्यापरैर्ग्राह्या वेदाः पूर्वं द्विजातिभिः।  
ततस्स्वधर्मसम्प्राप्तैर्यष्टव्यं विधिवद्धनैः॥ १९॥

वृथा कथा वृथा भोज्यं वृथेज्या च द्विजन्मनाम्।  
पतनाय ततो भाव्यं तैस्तु संयमिभिस्सदा॥ २०॥

असम्यक्करणे दोषस्तेषां सर्वेषु वस्तुषु।  
भोज्यपेयादिकं चैषां नेच्छाप्राप्तिकरं द्विजाः॥ २१॥

पारतन्त्र्यं समस्तेषु तेषां कार्येषु वै यतः।  
जयन्ति ते निजाँल्लोकान्क्लेशेन महता द्विजाः॥ २२॥

द्विजशुश्रूषयैवैष पाकयज्ञाधिकारवान्।  
निजाञ्जयति वै लोकाञ्‍च्छूद्रो धन्यतरस्ततः॥ २३॥

भक्ष्याभक्ष्येषु नास्यास्ति पेयापेयेषु वै यतः।  
नियमो मुनिशार्दूलास्तेनासौ साध्वितीरितः॥ २४॥

स्वधर्मस्याविरोधेन नरैर्लब्धं धनं सदा।  
प्रतिपादनीयं पात्रेषु यष्टव्यं च यथाविधि॥ २५॥

तस्यार्जने महाक्लेशः पालने च द्विजोत्तमाः।  
तथासद्विनियोगेन विज्ञातं गहनं नृणाम्॥ २६॥

एवमन्यैस्तथा क्लेशैः पुरुषा द्विजसत्तमाः।  
निजाञ्जयन्ति वै लोकान‍् प्राजापत्यादिकान‍्क्रमात्॥ २७॥

योषिच्छुश्रूषणाद्भर्त्तुः कर्मणा मनसा गिरा।  
तद्धिता शुभमाप्नोति तत्सालोक्यं यतो द्विजाः॥ २८॥  
नातिक्लेशेन महता तानेव पुरुषो यथा।  
तृतीयं व्याहृतं तेन मया साध्विति योषितः॥ २९॥

एतद्वः कथितं विप्रा यन्निमित्तमिहागताः।  
तत्पृच्छत यथाकामं सर्वं वक्ष्यामि वः स्फुटम्॥ ३०॥

ऋषयस्ते ततः प्रोचुर्यत्प्रष्टव्यं महामुने।  
अस्मिन्नेव च तत् प्रश्ने यथावत्कथितं त्वया॥ ३१॥

ततः प्रहस्य तानाह कृष्णद्वैपायनो मुनिः।  
विस्मयोत्फुल्लनयनांस्तापसांस्तानुपागतान्॥ ३२॥

मयैष भवतां प्रश्नो ज्ञातो दिव्येन चक्षुषा।  
ततो हि वः प्रसङ्गेन साधु साध्विति भाषितम्॥ ३३॥

स्वल्पेन हि प्रयत्नेन धर्मस्सिद्ध्यति वै कलौ।  
नरैरात्मगुणाम्भोभिः क्षालिताखिलकिल्बिषैः॥ ३४॥

शूद्रैश्च द्विजशुश्रूषातत्परैर्द्विजसत्तमाः।  
तथा स्त्रीभिरनायासात्पतिशुश्रूषयैव हि॥ ३५॥

ततस्त्रितयमप्येतन्मम धन्यतरं मतम्।  
धर्मसम्पादने क्लेशो द्विजातीनां कृतादिषु॥ ३६॥

भवद्भिर्यदभिप्रेतं तदेतत्कथितं मया।  
अपृष्टेनापि धर्मज्ञाः किमन्यत्क्रियतां द्विजाः॥ ३७॥

ततस्सम्पूज्य ते व्यासं प्रशशंसुः पुनः पुनः।  
यथाऽऽगतं द्विजा जग्मुर्व्यासोक्तिकृतनिश्चयाः॥ ३८॥

भवतोऽपि महाभाग रहस्यं कथितं मया।  
अत्यन्तदुष्टस्य कलेरयमेको महान‍्गुणः।  
कीर्तनादेव कृष्णस्य मुक्तबन्धः परं व्रजेत्॥ ३९॥

यच्चाहं भवता पृष्टो जगतामुपसंहृतिम्।  
प्राकृतामन्तरालां च तामप्येष वदामि ते॥ ४०॥