+++
title = "०१"

+++


व्याख्याता भवता सर्गवंशमन्वन्तरस्थितिः।  
वंशानुचरितं चैव विस्तरेण महामुने॥ १॥

श्रोतुमिच्छाम्यहं त्वत्तो यथावदुपसंहृतिम्।  
महाप्रलयसंज्ञां च कल्पान्ते च महामुने॥ २॥

मैत्रेय श्रूयतां मत्तो यथावदुपसंहृतिः।  
कल्पान्ते प्राकृते चैव प्रलये जायते यथा॥ ३॥

अहोरात्रं पितॄणां तु मासोऽब्दस्त्रिदिवौकसाम्।  
चतुर्युगसहस्रे तु ब्रह्मणो वै द्विजोत्तम॥ ४॥

कृतं त्रेता द्वापरं च कलिश्चेति चतुर्युगम्।  
दिव्यैर्वर्षसहस्रैस्तु तद‍‍्द्वादशभिरुच्यते॥ ५॥

चतुर्युगाण्यशेषाणि सदृशानि स्वरूपतः।  
आद्यं कृतयुगं मुक्त्वा मैत्रेयान्त्यं तथा कलिम्॥ ६॥

आद्ये कृतयुगे सर्गो ब्रह्मणा क्रियते यथा।  
क्रियते चोपसंहारस्तथान्ते च कलौ युगे॥ ७॥

कलेस्स्वरूपं भगवन‍‍्विस्तराद्वक्तुमर्हसि।  
धर्मश्चतुष्पाद्भगवान‍्यस्मिन्विप्लवमृच्छति॥ ८॥

कलेस्स्वरूपं मैत्रेय यद्भवाञ्छ्रोतुमिच्छति।  
तन्निबोध समासेन वर्तते यन्महामुने॥ ९॥

वर्णाश्रमाचारवती प्रवृत्तिर्न कलौ नृणाम्।  
न सामऋग्यजुर्धर्मविनिष्पादनहैतुकी॥ १०॥

विवाहा न कलौ धर्म्या न शिष्यगुरुसंस्थितिः।  
न दाम्पत्यक्रमो नैव वह्निदेवात्मकः क्रमः॥ ११॥

यत्र कुत्र कुले जातो बली सर्वेश्वरः कलौ।  
सर्वेभ्य एव वर्णेभ्यो योग्यः कन्यावरोधने॥ १२॥

येन केन च योगेन द्विजातिर्दीक्षितः कलौ।  
यैव सैव च मैत्रेय प्रायश्चित्तं कलौ क्रिया॥ १३॥

सर्वमेव कलौ शास्त्रं यस्य यद्वचनं द्विज।  
देवता च कलौ सर्वा सर्वस्सर्वस्य चाश्रमः॥ १४॥

उपवासस्तथायासो वित्तोत्सर्गस्तपः कलौ।  
धर्मो यथाभिरुचितैरनुष्ठानैरनुष्ठितः॥ १५॥

वित्तेन भविता पुंसां स्वल्पेनाढ्यमदः कलौ।  
स्त्रीणां रूपमदश्चैवं केशैरेव भविष्यति॥ १६॥

सुवर्णमणिरत्नादौ वस्त्रे चोपक्षयं गते।  
कलौस्त्रियोभविष्यन्तितदाकेशैरलङ्कृताः॥ १७॥

परित्यक्ष्यन्ति भर्त्तारं वित्तहीनं तथा स्त्रियः।  
भर्त्ता भविष्यति कलौ वित्तवानेव योषिताम्॥ १८॥

यो वै ददाति बहुलं स्वं स स्वामी सदा नृणाम्।  
स्वामित्वहेतुस्सम्बन्धो न चाभिजनता तथा॥ १९॥

गृहान्ता द्रव्यसङ्घाता द्रव्यान्ता च तथा मतिः।  
अर्थाश्चात्मोपभोग्यान्ता भविष्यन्ति कलौयुगे॥ २०॥

स्त्रियः कलौ भविष्यन्ति स्वैरिण्यो ललितस्पृहाः।  
अन्यायावाप्तवित्तेषु पुरुषाः स्पृहयालवः॥ २१॥

अभ्यर्थितापि सुहृदा स्वार्थहानिं न मानवाः।  
पणार्धार्धार्द्धमात्रेऽपि करिष्यन्ति कलौ द्विज॥ २२॥

समानपौरुषं चेतो भावि विप्रेषु वै कलौ।  
क्षीरप्रदानसम्बन्धि भावि गोषु च गौरवम्॥ २३॥

अनावृष्टिभयप्रायाः प्रजाः क्षुद्भयकातराः।  
भविष्यन्ति तदा सर्वे गगनासक्तदृष्टयः॥ २४॥

कन्दमूलफलाहारास्तापसा इव मानवाः।  
आत्मानं घातयिष्यन्ति ह्यनावृष्ट्यादिदुःखिताः॥ २५॥

दुर्भिक्षमेव सततं तथा क्लेशमनीश्वराः।  
प्राप्स्यन्ति व्याहतसुखप्रमोदा मानवाः कलौ॥ २६॥

अस्नानभोजिनो नाग्निदेवतातिथिपूजनम्।  
करिष्यन्ति कलौ प्राप्ते न च पिण्डोदकक्रियाम्॥ २७॥

लोलुपा ह्रस्वदेहाश्च बह्वन्नादनतत्पराः।  
बहुप्रजाल्पभाग्याश्च भविष्यन्तिकलौ स्त्रियः॥ २८॥

उभाभ्यामपि पाणिभ्यां शिरःकण्डूयनं स्त्रियः।  
कुर्वन्त्यो गुरुभर्तॄणामाज्ञां भेत्स्यन्त्यनादराः॥ २९॥

स्वपोषणपराः क्षुद्रा देहसंस्कारवर्जिताः।  
परुषानृतभाषिण्यो भविष्यन्ति कलौ स्त्रियः॥ ३०॥

दुःशीला दुष्टशीलेषु कुर्वन्त्यस्सततं स्पृहाम्।  
असद‍्वृत्ता भविष्यन्ति पुरुषेषु कुलाङ्गनाः॥ ३१॥

वेदादानं करिष्यन्ति वटवश्चाकृतव्रताः।  
गृहस्थाश्च न होष्यन्ति न दास्यन्त्युचितान्यपि॥ ३२॥

वानप्रस्था भविष्यन्ति ग्राम्याहारपरिग्रहाः।  
भिक्षवश्चापि मित्रादिस्नेहसम्बन्धयन्त्रणाः॥ ३३॥

अरक्षितारो हर्त्तारश्शुल्कव्याजेन पार्थिवाः।  
हारिणो जनवित्तानां सम्प्राप्ते तु कलौ युगे॥ ३४॥

यो योऽश्वरथनागाढ्यस्स स राजा भविष्यति।  
यश्च यश्चाबलस्सर्वस्स स भृत्यः कलौ युगे॥ ३५॥

वैश्याः कृषिवाणिज्यादि सन्त्यज्य निजकर्मयत्।  
शूद्रवृत्त्या प्रवर्त्स्यन्ति कारुकर्मोपजीविनः॥ ३६॥

भैक्षव्रतपराः शूद्राः प्रव्रज्यालिङ्गिनोऽधमाः।  
पाषण्डसंश्रयां वृत्तिमाश्रयिष्यन्ति सत्कृताः॥ ३७॥

दुर्भिक्षकरपीडाभिरतीवोपद्रुता जनाः।  
गोधूमान्नयवान्नाढ्यान्देशान्यास्यन्ति दुःखिताः॥ ३८॥

वेदमार्गेप्रलीने च पाषण्डाढ्ये ततो जने।  
अधर्मवृद्ध्या लोकानामल्पमायुर्भविष्यति॥ ३९॥

अशास्त्रविहितं घोरं तप्यमानेषु वै तपः।  
नरेषु नृपदोषेण बाल्ये मृत्युर्भविष्यति॥ ४०॥

भविता योषितां सूतिः पञ्चषट्सप्तवार्षिकी।  
नवाष्टदशवर्षाणां मनुष्याणां तथा कलौ॥ ४१॥

पलितोद्भवश्च भविता तथा द्वादशवार्षिकः।  
नातिजीवति वैकश्चित्कलौ वर्षाणि विंशतिः॥ ४२॥

अल्पप्रज्ञा वृथालिङ्गा दुष्टान्तःकरणाः कलौ।  
यतस्ततो विनङ्क्ष्यन्ति कालेनाल्पेन मानवाः॥ ४३॥

यदा यदा हि मैत्रेय हानिर्धर्मस्य लक्ष्यते।  
तदा तदा कलेर्वृद्धिरनुमेया विचक्षणैः॥ ४४॥

यदा यदा हि पाषण्डवृद्धिर्मैत्रेय लक्ष्यते।  
तदा तदा कलेर्वृद्धिरनुमेया महात्मभिः॥ ४५॥

यदा यदा सतां हानिर्वेदमार्गानुसारिणाम्।  
तदा तदा कलेर्वृद्धिरनुमेया विचक्षणैः॥ ४६॥

प्रारम्भाश्चावसीदन्ति यदा धर्मभृतां नृणाम्।  
तदानुमेयं प्राधान्यं कलेर्मैत्रेय पण्डितैः॥ ४७॥

यदा यदा न यज्ञानामीश्वरः पुरुषोत्तमः।  
इज्यते पुरुषैर्यज्ञैस्तदा ज्ञेयं कलेर्बलम्॥ ४८॥

न प्रीतिर्वेदवादेषु पाषण्डेषु यदा रतिः।  
कलेर्वृद्धिस्तदा प्राज्ञैरनुमेया विचक्षणैः॥ ४९॥

कलौ जगत्पतिं विष्णुं सर्वस्रष्टारमीश्वरम्।  
नार्चयिष्यन्ति मैत्रेय पाषण्डोपहता जनाः॥ ५०॥

किं देवैः किं द्विजैर्वेदैः किं शौचेनाम्बुजन्मना।  
इत्येवं विप्र वक्ष्यन्ति पाषण्डोपहता जनाः॥ ५१॥

स्वल्पाम्बुवृष्टिः पर्जन्यः सस्यं स्वल्पफलं तथा।  
फलं तथाल्पसारं च विप्र प्राप्ते कलौ युगे॥ ५२॥

शाणीप्रायाणि वस्त्राणि शमीप्राया महीरुहाः।  
शूद्रप्रायास्तथा वर्णा भविष्यन्ति कलौ युगे॥ ५३॥

अणुप्रायाणि धान्यानि अजाप्रायं तथा पयः।  
भविष्यति कलौ प्राप्ते ह्यौशीरं चानुलेपनम्॥ ५४॥

श्वश्रूश्वशुरभूयिष्ठा गुरवश्च नृणां कलौ।  
श्यालाद्या हारिभार्याश्च सुहृदो मुनिसत्तम॥ ५५॥

कस्य माता पिता कस्य यथा कर्मानुगः पुमान्।  
इति चोदाहरिष्यन्ति श्वशुरानुगता नराः॥ ५६॥

वाङ्मनःकायजैर्दोषैरभिभूताः पुनः पुनः।  
नराः पापान्यनुदिनं करिष्यन्त्यल्पमेधसः॥ ५७॥

निस्सत्त्वानामशौचानां निर्ह्रीकाणां तथा नृणाम्।  
यद्यद्दुःखाय तत्सर्वं कलिकाले भविष्यति॥ ५८॥

निस्स्वाध्यायवषट्कारे स्वधास्वाहाविवर्जिते।  
तदा प्रविरलो धर्मः क्वचिल्लोके निवत्स्यति॥ ५९॥

तत्राल्पेनैव यत्नेन पुण्यस्कन्धमनुत्तमम्।  
करोति यं कृतयुगे क्रियते तपसा हि सः॥ ६०॥