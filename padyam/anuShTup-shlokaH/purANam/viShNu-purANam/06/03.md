+++
title = "०३"

+++


सर्वेषामेव भूतानां त्रिविधः प्रतिसञ्चरः।  
नैमित्तिकः प्राकृतिकस्तथैवात्यन्तिको लयः॥ १॥

ब्राह्मो नैमित्तिकस्तेषां कल्पान्ते प्रतिसञ्चरः।  
आत्यन्तिकस्तु मोक्षाख्यः प्राकृतो द्विपरार्द्धकः॥ २॥

परार्द्धसंख्यां भगवन्ममाचक्ष्व यया तु सः।  
द्विगुणीकृतया ज्ञेयः प्राकृतः प्रतिसञ्चरः॥ ३॥

स्थानात्स्थानं दशगुणमेकस्माद‍्गण्यते द्विज।  
ततोऽष्टादशमे भागे परार्द्धमभिधीयते॥ ४॥

परार्द्धद्विगुणं यत्तु प्राकृतस्स लयो द्विज।  
तदाव्यक्तेऽखिलं व्यक्तं स्वहेतौ लयमेति वै॥ ५॥

निमेषो मानुषो योऽसौ मात्रा मात्राप्रमाणतः।  
तैः पञ्चदशभिः काष्ठा त्रिंशत्काष्ठा कला स्मृता॥ ६॥

नाडिका तु प्रमाणेन सा कला दश पञ्च च।  
उन्मानेनाम्भसस्सा तु पलान्यर्द्धत्रयोदश॥ ७॥

मागधेन तु मानेन जलप्रस्थस्तु स स्मृतः।  
हेममाषैः कृतच्छिद्रश्चतुर्भिश्चतुरङ्गुलैः॥ ८॥

नाडिकाभ्यामथ द्वाभ्यां मुहूर्तो द्विजसत्तम।  
अहोरात्रं मुहूर्तास्तु त्रिंशन्मासो दिनैस्तथा॥ ९॥

मासैर्द्वादशभिर्वर्षमहोरात्रं तु तद्दिवि।  
त्रिभिर्वर्षशतैर्वर्षं षष्ट्या चैवासुरद्विषाम्॥ १०॥

तैस्तु द्वादशसाहस्रैश्चतुर्युगमुदाहृतम्।  
चतुर्युगसहस्रं तु कथ्यते ब्रह्मणो दिनम्॥ ११॥

स कल्पस्तत्र मनवश्चतुर्दश महामुने।  
तदन्ते चैव मैत्रेय ब्राह्मो नैमित्तिको लयः॥ १२॥

तस्य स्वरूपमत्युग्रं मैत्रेय गदतो मम।  
शृणुष्व प्राकृतं भूयस्तव वक्ष्याम्यहं लयम्॥ १३॥

चतुर्युगसहस्रान्ते क्षीणप्राये महीतले।  
अनावृष्टिरतीवोग्रा जायते शतवार्षिकी॥ १४॥

ततो यान्यल्पसाराणि तानि सत्त्वान्यशेषतः।  
क्षयं यान्ति मुनिश्रेष्ठ पार्थिवान्यनुपीडनात्॥ १५॥

ततः स भगवान‍‍्विष्णू रुद्ररूपधरोऽव्ययः।  
क्षयाय यतते कर्तुमात्मस्थास्सकलाः प्रजाः॥ १६॥

ततस्स भगवान‍‍्विष्णुर्भानोस्सप्तसु रश्मिषु।  
स्थितः पिबत्यशेषाणि जलानि मुनिसत्तम॥ १७॥

पीत्वाम्भांसि समस्तानि प्राणिभूमिगतान्यपि।  
शोषं नयति मैत्रेय समस्तं पृथिवीतलम्॥ १८॥

समुद्रान्सरितः शैलनदीप्रस्रवणानि च।  
पातालेषु च यत्तोयं तत्सर्वं नयति क्षयम्॥ १९॥

ततस्तस्यानुभावेन तोयाहारोपबृंहिताः।  
त एव रश्मयस्सप्त जायन्ते सप्त भास्कराः॥ २०॥

अधश्चोर्ध्वं च ते दीप्तास्ततस्सप्त दिवाकराः।  
दहन्त्यशेषं त्रैलोक्यं सपातालतलं द्विज॥ २१॥

दह्यमानं तु तैर्दीप्तैस्त्रैलोक्यं द्विज भास्करैः।  
साद्रिनद्यर्णवाभोगं निस्नेहमभिजायते॥ २२॥

ततो निर्दग्धवृक्षाम्बु त्रैलोक्यमखिलं द्विज।  
भवत्येषा च वसुधा कूर्मपृष्ठोपमाकृतिः॥ २३॥

ततः कालाग्निरुद्रोऽसौ भूत्वा सर्वहरो हरिः।  
शेषाहिश्वाससम्भूतः पातालानि दहत्यधः॥ २४॥

पातालानि समस्तानि सदग्ध्वा ज्वलनो महान्।  
भूमिमभ्येत्य सकलं बभस्ति वसुधातलम्॥ २५॥

भुवर्लोकं ततस्सर्वं स्वर्लोकं च सुदारुणः।  
ज्वालामालामहावर्तस्तत्रैव परिवर्तते॥ २६॥

अम्बरीषमिवाभाति त्रैलोक्यमखिलं तदा।  
ज्वालावर्तपरीवारमुपक्षीणचराचरम्॥ २७॥

ततस्तापपरीतास्तु लोकद्वयनिवासिनः।  
कृताधिकारा गच्छन्ति महर्लोकं महामुने॥ २८॥  
तस्मादपि महातापतप्ता लोकात्ततः परम्।  
गच्छन्ति जनलोकं ते दशावृत्त्या परैषिणः॥ २९॥

ततो दग्ध्वा जगत्सर्वं रुद्ररूपी जनार्दनः।  
मुखनिःश्वासजान्मेघान्करोति मुनिसत्तम॥ ३०॥

ततो गजकुलप्रख्यास्तडित्वन्तोऽतिनादिनः।  
उत्तिष्ठन्ति तथा व्योम्नि घोरास्संवर्तका घनाः॥ ३१॥

केचिन्नीलोत्पलश्यामाः केचित्कुमुदसन्निभाः।  
धूम्रवर्णा घनाः केचित्केचित्पीताः पयोधराः॥ ३२॥

केचिद्रासभवर्णाभा लाक्षारसनिभास्तथा।  
केचिद्वैडूर्यसंकाशा इन्द्रनीलनिभाः क्वचित्॥ ३३॥

शङ्खकुन्दनिभाश्चान्ये जात्यञ्जननिभाः परे।  
इन्द्रगोपनिभाः केचित्ततश्शिखिनिभास्तथा॥ ३४॥

मनश्शिलाभाः केचिद्वै हरितालनिभाः परे।  
चाषपत्रनिभाः केचिदुत्तिष्ठन्ते महाघनाः॥ ३५॥

केचित्पुरवराकाराः केचित्पर्वतसन्निभाः।  
कूटागारनिभाश्चान्ये केचित्स्थलनिभा घनाः॥ ३६॥

महारावा महाकायाः पूरयन्ति नभःस्थलम्।  
वर्षन्तस्ते महासारांस्तमग्निमतिभैरवम्।  
शमयन्त्यखिलं विप्र त्रैलोक्यान्तरधिष्ठितम्॥ ३७॥

नष्टे चाग्नौ च सततं वर्षमाणा ह्यहर्निशम्।  
प्लावयन्ति जगत्सर्वमम्भोभिर्मुनिसत्तम॥ ३८॥

धाराभिरतिमात्राभिः प्लावयित्वाखिलं भुवम्।  
भुवर्लोकं तथैवोर्ध्वं प्लावयन्ति हि ते द्विज॥ ३९॥

अन्धकारीकृते लोके नष्टे स्थावरजङ्गमे।  
वर्षन्ति ते महामेघा वर्षाणामधिकं शतम्॥ ४०॥

एवं भवति कल्पान्ते समस्तं मुनिसत्तम।  
वासुदेवस्य माहात्म्यान्नित्यस्य परमात्मनः॥ ४१॥