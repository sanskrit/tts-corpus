+++
title = "०४"

+++


सप्तर्षिस्थानमाक्रम्य स्थितेऽम्भसि महामुने।  
एकार्णवं भवत्येतत्त्रैलोक्यमखिलं ततः॥ १॥

मुखनिःश्वासजो विष्णोर्वायुस्ताञ्जलदांस्ततः।  
नाशयन्वाति मैत्रेय वर्षाणामपरं शतम्॥ २॥

सर्वभूतमयोऽचिन्त्यो भगवान‍्भूतभावनः।  
अनादिरादिर्विश्वस्य पीत्वा वायुमशेषतः॥ ३॥  
एकार्णवे ततस्तस्मिञ्‍च्छेषशय्यागतः प्रभुः।  
ब्रह्मरूपधरश्शेते भगवानादिकृद्धरिः॥ ४॥  
जनलोकगतैस्सिद्धैस्सनकाद्यैरभिष्टुतः।  
ब्रह्मलोकगतैश्चैव चिन्त्यमानो मुमुक्षुभिः॥ ५॥  
आत्ममायामयीं दिव्यां योगनिद्रां समास्थितः।  
आत्मानं वासुदेवाख्यं चिन्तयन्मधुसूदनः॥ ६॥

एष नैमित्तिको नाम मैत्रेय प्रतिसञ्चरः।  
निमित्तं तत्र यच्छेते ब्रह्मरूपधरो हरिः॥ ७॥

यदा जागर्ति सर्वात्मा स तदा चेष्टते जगत्।  
निमीलत्येतदखिलं मायाशय्यां गतेऽच्युते॥ ८॥

पद्मयोनेर्दिनं यत्तु चतुर्युगसहस्रवत्।  
एकार्णवीकृते लोके तावती रात्रिरिष्यते॥ ९॥

ततः प्रबुद्धो रात्र्यन्ते पुनस्सृष्टिं करोत्यजः।  
ब्रह्मस्वरूपधृग्विष्णुर्यथा ते कथितं पुरा॥ १०॥

इत्येष कल्पसंहारोऽवान्तरप्रलयो द्विज।  
नैमित्तिकस्ते कथितः प्राकृतं शृण्वतः परम्॥ ११॥  
अनावृष्ट्यादिसम्पर्कात्कृते संक्षालने मुने।  
समस्तेष्वेव लोकेषु पातालेष्वखिलेषु च॥ १२॥  
महदादेर्विकारस्य विशेषान्तस्य संक्षये।  
कृष्णेच्छाकारिते तस्मिन्प्रवृत्ते प्रतिसञ्चरे॥ १३॥  
आपो ग्रसन्ति वै पूर्वं भूमेर्गन्धात्मकं गुणम्।  
आत्तगन्धा ततो भूमिः प्रलयत्वाय कल्पते॥ १४॥

प्रणष्टे गन्धतन्मात्रे भवत्युर्वी जलात्मिका।  
आपस्तदा प्रवृद्धास्तु वेगवत्यो महास्वनाः॥ १५॥  
सर्वमापूरयन्तीदं तिष्ठन्ति विचरन्ति च।  
सलिलेनोर्मिमालेन लोका व्याप्ताः समन्ततः॥ १६॥

अपामपि गुणो यस्तु ज्योतिषा पीयते तु सः।  
नश्यन्त्यापस्ततस्ताश्च रसतन्मात्रसंक्षयात्॥ १७॥

ततश्चापो हृतरसा ज्योतिषं प्राप्नुवन्ति वै।  
अग्न्यवस्थे तु सलिले तेजसा सर्वतो वृते॥ १८॥  
स चाग्निः सर्वतो व्याप्य चादत्ते तज्जलं तथा।  
सर्वमापूर्यतेऽर्चिर्भिस्तदा जगदिदं शनैः॥ १९॥

अर्चिर्भिस्संवृते तस्मिंस्तिर्यगूर्ध्वमधस्तदा।  
ज्योतिषोऽपि परं रूपं वायुरत्ति प्रभाकरम्॥ २०॥

प्रलीने च ततस्तस्मिन्वायुभूतेऽखिलात्मनि।  
प्रणष्टे रूपतन्मात्रे हृतरूपो विभावसुः॥ २१॥

प्रशाम्यति तदा ज्योतिर्वायुर्दोधूयते महान्।  
निरालोके तथा लोके वाय्ववस्थे च तेजसि॥ २२॥

ततस्तु मूलमासाद्य वायुस्सम्भवमात्मनः।  
ऊर्ध्वं चाधश्च तिर्यक्च दोधवीति दिशो दश॥ २३॥

वायोरपि गुणं स्पर्शमाकाशो ग्रसते ततः।  
प्रशाम्यति ततो वायुः खं तु तिष्ठत्यनावृतम्॥ २४॥

अरूपरसमस्पर्शमगन्धं न च मूर्त्तिमत्।  
सर्वमापूरयच्चैव सुमहत्तत्प्रकाशते॥ २५॥

परिमण्डलं च सुषिरमाकाशं शब्दलक्षणम्।  
शब्दमात्रं तदाकाशं सर्वमावृत्य तिष्ठति॥ २६॥

ततश्शब्दगुणं तस्य भूतादिर्ग्रसते पुनः।  
भूतेन्द्रियेषु युगपद्भूतादौ संस्थितेषु वै।  
अभिमानात्मको ह्येष भूतादिस्तामसस्स्मृतः॥ २७॥  
भूतादिं ग्रसते चापि महान‍्वै बुद्धिलक्षणः॥ २८॥

उर्वी महांश्च जगतः प्रान्तेऽन्तर्बाह्यतस्तथा॥ २९॥

एवं सप्त महाबुद्धे क्रमात्प्रकृतयस्स्मृताः।  
प्रत्याहारे तु तास्सर्वाः प्रविशन्ति परस्परम्॥ ३०॥

येनेदमावृतं सर्वमण्डमप्सु प्रलीयते।  
सप्तद्वीपसमुद्रान्तं सप्तलोकं सपर्वतम्॥ ३१॥

उदकावरणं यत्तु ज्योतिषा पीयते तु तत्।  
ज्योतिर्वायौ लयं याति यात्याकाशे समीरणः॥ ३२॥

आकाशं चैव भूतादिर्ग्रसते तं तथा महान्।  
महान्तमेभिस्सहितं प्रकृतिर्ग्रसते द्विज॥ ३३॥

गुणसाम्यमनुद्रिक्तमन्यूनं च महामुने।  
प्रोच्यते प्रकृतिर्हेतुः प्रधानं कारणं परम्॥ ३४॥

इत्येषा प्रकृतिस्सर्वा व्यक्ताव्यक्तस्वरूपिणी।  
व्यक्तस्वरूपमव्यक्ते तस्मान्मैत्रेय लीयते॥ ३५॥

एकश्शुद्धोऽक्षरो नित्यस्सर्वव्यापी तथा पुमान्।  
सोऽप्यंशस्सर्वभूतस्य मैत्रेय परमात्मनः॥ ३६॥

न सन्ति यत्र सर्वेशे नामजात्यादिकल्पनाः।  
सत्तामात्रात्मके ज्ञेये ज्ञानात्मन्यात्मनः परे॥ ३७॥  
तद‍्ब्रह्म परमं धाम परमात्मा स चेश्वरः।  
स विष्णुस्सर्वमेवेदं यतो नावर्तते यतिः॥ ३८॥

प्रकृतिर्या मयाऽऽख्याता व्यक्ताव्यक्तस्वरूपिणी।  
पुरुषश्चाप्युभावेतौ लीयेते परमात्मनि॥ ३९॥

परमात्मा च सर्वेषामाधारः परमेश्वरः।  
विष्णुनामा स वेदेषु वेदान्तेषु च गीयते॥ ४०॥

प्रवृत्तं च निवृत्तं च द्विविधं कर्म वैदिकम्।  
ताभ्यामुभाभ्यां पुरुषैस्सर्वमूर्त्तिस्स इज्यते॥ ४१॥

ऋग्यजुस्सामभिर्मार्गैः प्रवृत्तैरिज्यते ह्यसौ।  
यज्ञेश्वरो यज्ञपुमान‍्पुरुषैः पुरुषोत्तमः॥ ४२॥

ज्ञानात्मा ज्ञानयोगेन ज्ञानमूर्त्तिः स चेज्यते।  
निवृत्ते योगिभिर्मार्गे विष्णुर्मुक्तिफलप्रदः॥ ४३॥

ह्रस्वदीर्घप्लुतैर्यत्तु किञ्चिद्वस्त्वभिधीयते।  
यच्च वाचामविषयं तत्सर्वं विष्णुरव्ययः॥ ४४॥

व्यक्तस्स एव चाव्यक्तस्स एव पुरुषोऽव्ययः।  
परमात्मा च विश्वात्मा विश्वरूपधरो हरिः॥ ४५॥

व्यक्ताव्यक्तात्मिका तस्मिन्प्रकृतिस्सम्प्रलीयते।  
पुरुषश्चापि मैत्रेय व्यापिन्यव्याहतात्मनि॥ ४६॥

द्विपरार्द्धात्मकः कालः कथितो यो मया तव।  
तदहस्तस्य मैत्रेय विष्णोरीशस्य कथ्यते॥ ४७॥

व्यक्ते च प्रकृतौ लीने प्रकृत्यां पुरुषे तथा।  
तत्र स्थिते निशा चास्य तत्प्रमाणा महामुने॥ ४८॥

नैवाहस्तस्य न निशा नित्यस्य परमात्मनः।  
उपचारस्तथाप्येष तस्येशस्य द्विजोच्यते॥ ४९॥

इत्येष तव मैत्रेय कथितः प्राकृतो लयः।  
आत्यन्तिकमथो ब्रह्मन्निबोध प्रतिसञ्चरम्॥ ५०॥