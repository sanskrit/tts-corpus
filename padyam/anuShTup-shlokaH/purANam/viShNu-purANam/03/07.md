+++
title = "०७"

+++


यथावत्कथितं सर्वं यत्पृष्टोऽसि मया गुरो।  
श्रोतुमिच्छाम्यहं त्वेकं तद्भवान‍्प्रब्रवीतु मे॥ १॥

सप्त द्वीपानि पातालविधयश्च महामुने।  
सप्तलोकाश्च येऽन्तःस्था ब्रह्माण्डस्यास्य सर्वतः॥ २॥  
स्थूलैः सूक्ष्मैस्तथा सूक्ष्मसूक्ष्मात्सूक्ष्मतरैस्तथा।  
स्थूलात्स्थूलतरैश्चैव सर्वं प्राणिभिरावृतम्॥ ३॥

अंगुलस्याष्टभागोऽपि न सोऽस्ति मुनिसत्तम।  
न सन्ति प्राणिनो यत्र कर्मबन्धनिबन्धनाः॥ ४॥

सर्वे चैते वशं यान्ति यमस्य भगवन् किल।  
आयुषोऽन्ते तथा यान्ति यातनास्तत्प्रचोदिताः॥ ५॥

यातनाभ्यः परिभ्रष्टा देवाद्यास्वथ योनिषु।  
जन्तवः परिवर्तन्ते शास्त्राणामेष निर्णयः॥ ६॥

सोऽहमिच्छामि तच्छ्रोतुं यमस्य वशवर्त्तिनः।  
न भवन्ति नरा येन तत्कर्म कथयस्व मे॥ ७॥

अयमेव मुने प्रश्नो नकुलेन महात्मना।  
पृष्टः पितामहः प्राह भीष्मो यत्तच्छृणुष्व मे॥ ८॥

पुरा ममागतो वत्स सखा कालिङ्गको द्विजः।  
स मामुवाच पृष्टो वै मया जातिस्मरो मुनिः॥ ९॥  
तेनाख्यातमिदं सर्वमित्थं चैतद्भविष्यति।  
तथा च तदभूद्वत्स यथोक्तं तेन धीमता॥ १०॥

स पृष्टश्च मया भूयः श्रद्दधानेन वै द्विजः।  
यद्यदाह न तद्दृष्टमन्यथा हि मया क्वचित्॥ ११॥

एकदा तु मया पृष्टमेतद्यद्भवतोदितम्।  
प्राह कालिङ्गको विप्रस्स्मृत्वा तस्य मुनेर्वचः॥ १२॥  
जातिस्मरेण कथितो रहस्यः परमो मम।  
यमकिङ्करयोर्योऽभूत्संवादस्तं ब्रवीमि ते॥ १३॥

स्वपुरुषमभिवीक्ष्य पाशहस्तं  
वदति यमः किल तस्य कर्णमूले।  
परिहर मधुसूदनप्रपन्नान्-  
प्रभुरहमन्यनृणामवैष्णवानाम्॥ १४॥

अहममरवरार्चितेन धात्रा  
यम इति लोकहिताहिते नियुक्तः।  
हरिगुरुवशगोऽस्मि न स्वतन्त्रः  
प्रभवति संयमने ममापि विष्णुः॥ १५॥

कटकमुकुटकर्णिकादिभेदैः  
कनकमभेदमपीष्यते यथैकम्।  
सुरपशुमनुजादिकल्पनाभि-  
र्हरिरखिलाभिरुदीर्यते तथैकः॥ १६॥

क्षितितलपरमाणवोऽनिलान्ते  
पुनरुपयान्ति यथैकतां धरित्र्याः।  
सुरपशुमनुजादयस्तथान्ते  
गुणकलुषेण सनातनेन तेन॥ १७॥

हरिममरवरार्चिताङ्घ्रिपद्मं  
प्रणमति यः परमार्थतो हि मर्त्यः।  
तमपगतसमस्तपापबन्धं  
व्रज परिहृत्य यथाग्निमाज्यसिक्तम्॥ १८॥

इति यमवचनं निशम्य पाशी  
यमपुरुषस्तमुवाच धर्मराजम्।  
कथय मम विभो समस्तधातु-  
र्भवति हरेः खलु यादृशोऽस्य भक्तः॥ १९॥

न चलति निजवर्णधर्मतो यः  
सममतिरात्मसुहृद्विपक्षपक्षे।  
न हरति न च हन्ति किञ्चिदुच्चैः  
सितमनसं तमवेहि विष्णुभक्तम्॥ २०॥

कलिकलुषमलेन यस्य नात्मा  
विमलमतेर्मलिनीकृतस्तमेनम्।  
मनसि कृतजनार्दनं मनुष्यं  
सततमवेहि हरेरतीवभक्तम्॥ २१॥

कनकमपि रहस्यवेक्ष्य बुद्ध्या  
तृणमिव यस्समवैति वै परस्वम्।  
भवति च भगवत्यनन्यचेताः  
पुरुषवरं तमवेहि विष्णुभक्तम्॥ २२॥

स्फटिकगिरिशिलामलः क्व विष्णु-  
र्मनसि नृणां क्व च मत्सरादिदोषः।  
न हि तुहिनमयूखरश्मिपुञ्जे  
भवति हुताशनदीप्तिजः प्रतापः॥ २३॥

विमलमतिरमत्सरः प्रशान्त-  
श्शुचिचरितोऽखिलसत्त्वमित्रभूतः।  
प्रियहितवचनोऽस्तमानमायो  
वसति सदा हृदि तस्य वासुदेवः॥ २४॥

वसति हृदि सनातने च तस्मिन्  
भवति पुमाञ्जगतोऽस्य सौम्यरूपः।  
क्षितिरसमतिरम्यमात्मनोऽन्तः  
कथयति चारुतयैव शालपोतः॥ २५॥

यमनियमविधूतकल्मषाणा-  
मनुदिनमच्युतसक्तमानसानाम्।  
अपगतमदमानमत्सराणां  
त्यज भट दूरतरेण मानवानाम्॥ २६॥

हृदि यदि भगवाननादिरास्ते  
हरिरसिशङ्खगदाधरोऽव्ययात्मा।  
तदघमघविघातकर्त्तृभिन्नं  
भवति कथं सति चान्धकारमर्के॥ २७॥

हरति परधनं निहन्ति जन्तून्  
वदति तथाऽनृतनिष्ठुराणियश्च।  
अशुभजनितदुर्मदस्य पुंसः  
कलुषमतेर्हृदि तस्य नास्त्यनन्तः॥ २८॥

न सहति परसम्पदं विनिन्दां  
कलुषमतिः कुरुते सतामसाधुः।  
न यजति न ददाति यश्च सन्तं  
मनसि न तस्य जनार्दनोऽधमस्य॥ २९॥

परमसुहृदि बान्धवे कलत्रे  
सुततनयापितृमातृभृत्यवर्गे।  
शठमतिरुपयाति योऽर्थतृष्णां  
तमधमचेष्टमवेहि नास्य भक्तम्॥ ३०॥

अशुभमतिरसत्प्रवृत्तिसक्त-  
स्सततमनार्यकुशीलसंगमत्तः।  
अनुदिनकृतपापबन्धयुक्तः  
पुरुषपशुर्न हि वासुदेवभक्तः॥ ३१॥

सकलमिदमहं च वासुदेवः  
परमपुमान्परमेश्वरस्स एकः।  
इति मतिरचला भवत्यनन्ते  
हृदयगते व्रज तान्विहाय दूरात्॥ ३२॥

कमलनयन वासुदेव विष्णो  
धरणिधराच्युत शङ्खचक्रपाणे।  
भव शरणमितीरयन्ति ये वै  
त्यज भट दूरतरेण तानपापान्॥ ३३॥

वसति मनसि यस्य सोऽव्ययात्मा  
पुरुषवरस्य न तस्य दृष्टिपाते।  
तव गतिरथ वा ममास्ति चक्र-  
प्रतिहतवीर्यबलस्य सोऽन्यलोक्यः॥ ३४॥

इति निजभटशासनाय देवो  
रवितनयस्स किलाह धर्मराजः।  
मम कथितमिदं च तेन तुभ्यं  
कुरुवर सम्यगिदं मयापि चोक्तम्॥ ३५॥

नकुलैतन्ममाख्यातं पूर्वं तेन द्विजन्मना।  
कलिङ्गदेशादभ्येत्य प्रीतेन सुमहात्मना॥ ३६॥

मयाप्येतद्यथान्यायं सम्यग्वत्स तवोदितम्।  
यथा विष्णुमृते नान्यत्त्राणं संसारसागरे॥ ३७॥

किंकराः पाशदण्डाश्च न यमो न च यातनाः।  
समर्थास्तस्य यस्यात्मा केशवालम्बनस्सदा॥ ३८॥

एतन्मुने समाख्यातं गीतं वैवस्वतेन यत्।  
त्वत्प्रश्नानुगतं सम्यक्‍किमन्यच्छ्रोतुमिच्छसि॥ ३९॥