+++
title = "०६"

+++


सामवेदतरोश्शाखा व्यासशिष्यस्स जैमिनिः।  
क्रमेण येन मैत्रेय बिभेद शृणु तन्मम॥ १॥

सुमन्तुस्तस्य पुत्रोऽभूत्सुकर्मास्याप्यभूत्सुतः।  
अधीतवन्तौ चैकैकां संहितां तौ महामती॥ २॥

सहस्रसंहिताभेदं सुकर्मा तत्सुतस्ततः।  
चकार तं च तच्छिष्यौ जगृहाते महाव्रतौ॥ ३॥  
हिरण्यनाभः कौसल्यः पौष्पिञ्जिश्च द्विजोत्तम।  
उदीच्यास्सामगाः शिष्या स्तस्य पञ्चशतं स्मृताः॥ ४॥

हिरण्यनाभात्तावत्यस्संहिता यैर्द्विजोत्तमैः।  
गृहीतास्तेऽपि चोच्यन्ते पण्डितैः प्राच्यसामगाः॥ ५॥

लोकाक्षिर्नौधमिश्चैव कक्षीवाँल्लाङ्गलिस्तथा।  
पौष्पिञ्जिशिष्यास्तद्भेदैस्संहिता बहुलीकृताः॥ ६॥

हिरण्यनाभशिष्यस्तु चतुर्विंशतिसंहिताः।  
प्रोवाच कृतिनामासौ शिष्येभ्यश्च महामुनिः॥ ७॥

तैश्चापि सामवेदोऽसौ शाखाभिर्बहुलीकृतः।  
अथर्वणामथो वक्ष्ये संहितानां समुच्चयम्॥ ८॥

अथर्ववेदं स मुनिस्सुमन्तुरमितद्युतिः।  
शिष्यमध्यापयामास कबन्धं सोऽपि तं द्विधा।  
कृत्वा तु देवदर्शाय तथा पथ्याय दत्तवान‍्॥ ९॥

देवदर्शस्य शिष्यास्तु मेधोब्रह्मबलिस्तथा।  
शौल्कायनिः पिप्पलादस्तथान्यो द्विजसत्तम॥ १०॥

पथ्यस्यापि त्रयश्शिष्याः कृता यैर्द्विज संहिताः।  
जाबालिः कुमुदादिश्च तृतीयश्शौनको द्विज॥ ११॥

शौनकस्तु द्विधा कृत्वा ददावेकां तु बभ्रवे।  
द्वितीयां संहितां प्रादात्सैन्धवाय च संज्ञिने॥ १२॥

सैन्धवान‍्मुञ्जिकेशश्च द्वेधाभिन्नास्त्रिधा पुनः।  
नक्षत्रकल्पो वेदानां संहितानां तथैव च॥ १३॥  
चतुर्थस्स्यादांगिंरसश्शान्तिकल्पश्च पञ्चमः।  
श्रेष्ठास्त्वथर्वणामेते संहितानां विकल्पकाः॥ १४॥

आख्यानैश्चाप्युपाख्यानैर्गाथाभिः कल्पशुद्धिभिः।  
पुराणसंहितां चक्रे पुराणार्थविशारदः॥ १५॥

प्रख्यातो व्यासशिष्योऽभूत्सूतो वै रोमहर्षणः।  
पुराणसंहितां तस्मै ददौ व्यासो महामतिः॥ १६॥

सुमतिश्चाग्निवर्चाश्च मित्रायुश्शांसपायनः।  
अकृतव्रणसावर्णी षट् शिष्यास्तस्य चाभवन्॥ १७॥

काश्यपः संहिताकर्ता सावर्णिश्शांसपायनः।  
रोमहर्षणिका चान्या तिसॄणां मूलसंहिता॥ १८॥  
चतुष्टयेन भेदेन संहितानामिदं मुने॥ १९॥

आद्यं सर्वपुराणानां पुराणं ब्राह्ममुच्यते।  
अष्टादशपुराणानि पुराणज्ञाः प्रचक्षते॥ २०॥

ब्राह्मं पाद्मं वैष्णवं च शैवं भागवतं तथा।  
तथान्यं नारदीयं च मार्कण्डेयं च सप्तमम्॥ २१॥

आग्नेयमष्टमं चैव भविष्यन्नवमं स्मृतम्।  
दशमं ब्रह्मवैवर्त्तं लैंगमेकादशं स्मृतम्॥ २२॥

वाराहं द्वादशं चैव स्कान्दं चात्र त्रयोदशम्।  
चतुर्दशं वामनं च कौर्मं पञ्चदशं तथा॥ २३॥  
मात्स्यं च गारुडं चैव ब्रह्माण्डं च ततः परम्।  
महापुराणान्येतानि ह्यष्टादश महामुने॥ २४॥

तथा चोपपुराणानि मुनिभिः कथितानि च।  
सर्गश्च प्रतिसर्गश्च वंशमन्वन्तराणि च।  
सर्वेष्वेतेषु कथ्यन्ते वंशानुचरितं च यत्॥ २५॥

यदेतत्तव मैत्रेय पुराणं कथ्यते मया।  
एतद्वैष्णवसंज्ञं वै पाद्मस्य समनन्तरम्॥ २६॥

सर्गे च प्रतिसर्गे च वंशमन्वन्तरादिषु।  
कथ्यते भगवान‍्विष्णुरशेषेष्वेव सत्तम॥ २७॥

अङ्गानि वेदाश्चत्वारो मीमांसा न्यायविस्तरः।  
पुराणं धर्मशास्त्रं च विद्या ह्येताश्चतुर्दश॥ २८॥

आयुर्वेदो धनुर्वेदो गान्धर्वश्चैव ते त्रयः।  
अर्थशास्त्रं चतुर्थं तु विद्या ह्यष्टादशैव ताः॥ २९॥  
ज्ञेया ब्रह्मर्षयः पूर्वं तेभ्यो देवर्षयः पुनः।  
राजर्षयः पुनस्तेभ्य ऋषिप्रकृतयस्त्रयः॥ ३०॥

इतिशाखास्समाख्याताश्शाखाभेदास्तथैव च।  
कर्तारश्चैव शाखानां भेदहेतुस्तथोदितः॥ ३१॥

सर्वमन्वन्तरेष्वेवं शाखाभेदास्समाः स्मृताः।  
प्राजापत्या श्रुतिर्नित्या तद्विकल्पास्त्विमे द्विज॥ ३२॥

एतत्ते कथितं सर्वं यत्पृष्टोऽहमिह त्वया।  
मैत्रेय वेदसम्बन्धः किमन्यत्कथयामि ते॥ ३३॥