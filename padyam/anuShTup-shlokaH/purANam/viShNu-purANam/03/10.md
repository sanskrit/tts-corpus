+++
title = "१०"

+++


कथितं चातुराश्रम्यं चातुर्वर्ण्यक्रियास्तथा।  
पुंसः क्रियामहं श्रोतुमिच्छामि द्विजसत्तम॥ १॥

नित्यनैमित्तिकाः काम्याः क्रियाः पुंसामशेषतः।  
समाख्याहि भृगुश्रेष्ठ सर्वज्ञो ह्यसि मे मतः॥ २॥

यदेतदुक्तं भवता नित्यनैमित्तिकाश्रयम्।  
तदहं कथयिष्यामि शृणुष्वैकमना मम॥ ३॥

जातस्य जातकर्मादिक्रियाकाण्डमशेषतः।  
पुत्रस्य कुर्वीत पिता श्राद्धं चाभ्युदयात्मकम्॥ ४॥

युग्मांस्तु प्राङ्मुखान्विप्रान्भोजयेन्मनुजेश्वर।  
यथा वृत्तिस्तथा कुर्याद्दैवं पित्र्यं द्विजन्मनाम्॥ ५॥

दध्ना यवैः सबदरैर्मिश्रान्पिण्डान्मुदा युतः।  
नान्दीमुखेभ्यस्तीर्थेन दद्याद्दैवेन पार्थिव॥ ६॥

प्राजापत्येन वा सर्वमुपचारं प्रदक्षिणम्।  
कुर्वीत तत्तथाशेषवृद्धिकालेषु भूपते॥ ७॥

ततश्च नाम कुर्वीत पितैव दशमेऽहनि।  
देवपूर्वं नराख्यं हि शर्मवर्मादिसंयुतम्॥ ८॥

शर्मेति ब्राह्मणस्योक्तं वर्मेति क्षत्रसंश्रयम्।  
गुप्तदासात्मकं नाम प्रशस्तं वैश्यशूद्रयोः॥ ९॥

नार्थहीनं न चाशस्तं नापशब्दयुतं तथा।  
नामंगल्यं जुगुप्स्यं वा नाम कुर्यात्समाक्षरम्॥ १०॥

नातिदीर्घं नातिह्रस्वं नातिगुर्वक्षरान्वितम्।  
सुखोच्चार्यं तु तन्नाम कुर्याद्यत्प्रवणाक्षरम्॥ ११॥

ततोऽनन्तरसंस्कारसंस्कृतो गुरुवेश्मनि।  
यथोक्तविधिमाश्रित्य कुर्याद्विद्यापरिग्रहम्॥ १२॥

गृहीतविद्यो गुरवे दत्त्वा च गुरुदक्षिणाम्।  
गार्हस्थ्यमिच्छन्भूपाल कुर्याद्दारपरिग्रहम्॥ १३॥

ब्रह्मचर्येण वा कालं कुर्यात्संकल्पपूर्वकम्।  
गुरोश्शुश्रूषणं कुर्यात्तत्पुत्रादेरथापि वा॥ १४॥

वैखानसो वापि भवेत्परिव्राडथ वेच्छया।  
पूर्वसंकल्पितं यादृक् तादृक्‍कुर्यान्नराधिप॥ १५॥

वर्षैरेकगुणां भार्यामुद्वहेत्त्रिगुणस्स्वयम्।  
नातिकेशामकेशां वा नातिकृष्णां न पिंगलाम्॥ १६॥

निसर्गतोऽधिकांगीं वा न्यूनांगीमपि नोद्वहेत्।  
नाविशुद्धां सरोमांवाकुलजां वापि रोगिणीम्॥ १७॥

न दुष्टां दुष्टवाक्यां वा व्यंगिनीं पितृमातृतः।  
न श्मश्रुव्यञ्जनवतीं न चैव पुरुषाकृतिम्॥ १८॥  
न घर्घरस्वरां क्षामां तथा काकस्वरां न च।  
नानिबन्धेक्षणां तद्वद‍्वृत्ताक्षीं नोद्वहेद‍्बुधः॥ १९॥

यस्याश्च रोमशे जङ्घे गुल्फौ यस्यास्तथोन्नतौ।  
गण्डयोः कूपरौ यस्या हसन्त्यास्तां न चोद्वहेत्॥ २०॥

नातिरूक्षच्छविं पाण्डुकरजामरुणेक्षणाम्।  
आपीनहस्तपादां च न कन्यामुद्वहेद् बुधः॥ २१॥

न वामनां नातिदीर्घां नोद्वहेत्संहतभ्रुवम्।  
न चातिच्छिद्रदशनां न करालमुखीं नरः॥ २२॥

पञ्चमीं मातृपक्षाच्च पितृपक्षाच्च सप्तमीम्।  
गृहस्थश्चोद्वहेत्कन्यां न्यायेन विधिना नृप॥ २३॥

ब्राह्मो दैवस्तथैवार्षः प्राजापत्यस्तथासुरः।  
गान्धर्वराक्षसौ चान्यौ पैशाचश्चाष्टमो मतः॥ २४॥

एतेषां यस्य यो धर्मो वर्णस्योक्तो महर्षिभिः।  
कुर्वीत दारग्रहणं तेनान्यं परिवर्जयेत्॥ २५॥

सधर्मचारिणीं प्राप्य गार्हस्थ्यं सहितस्तया।  
समुद्वहेद्ददात्येतत्सम्यगूढं महाफलम्॥ २६॥