+++
title = "०४"

+++


आद्यो वेदश्चतुष्पादः शतसाहस्रसम्मितः।  
ततो दशगुणः कृत्स्नो यज्ञोऽयं सर्वकामधुक्॥ १॥

ततोऽत्र मत्सुतो व्यासो अष्टाविंशतिमेऽन्तरे।  
वेदमेकं चतुष्पादं चतुर्धा व्यभजत्प्रभुः॥ २॥

यथा च तेन वै व्यस्ता वेदव्यासेन धीमता।  
वेदास्तथा समस्तैस्तैर्व्यस्ता व्यस्तैस्तथा मया॥ ३॥

तदनेनैव वेदानां शाखाभेदान्द्विजोत्तम।  
चतुर्युगेषु पठितान्समस्तेष्ववधारय॥ ४॥

कृष्णद्वैपायनं व्यासं विद्धि नारायणं प्रभुम्।  
को ह्यन्यो भुवि मैत्रेय महाभारतकृद्भवेत्॥ ५॥

तेन व्यस्ता यथा वेदा मत्पुत्रेण महात्मना।  
द्वापरे ह्यत्र मैत्रेय तस्मिञ्छृणु यथातथम्॥ ६॥

ब्रह्मणा चोदितो व्यासो वेदान्व्यस्तुं प्रचक्रमे।  
अथ शिष्यान्प्रजग्राह चतुरो वेदपारगान्॥ ७॥

ऋग्वेदपाठकं पैलं जग्राह स महामुनिः।  
वैशम्पायननामानं यजुर्वेदस्य चाग्रहीत्॥ ८॥  
जैमिनिं सामवेदस्य तथैवाथर्ववेदवित्।  
सुमन्तुस्तस्य शिष्योऽभूद्वेदव्यासस्य धीमतः॥ ९॥

रोमहर्षणनामानं महाबुद्धिं महामुनिः।  
सूतं जग्राह शिष्यं स इतिहासपुराणयोः॥ १०॥

एक आसीद्यजुर्वेदस्तं चतुर्धा व्यकल्पयत्।  
चातुर्होत्रमभूत्तस्मिंस्तेन यज्ञमथाकरोत्॥ ११॥

आध्वर्यवं यजुर्भिस्तु ऋग्भिर्होत्रं तथा मुनिः।  
औद‍्गात्रं सामभिश्चक्रे ब्रह्मत्वं चाप्यथर्वभिः॥ १२॥

ततस्स ऋच उद्‍धृत्य ऋग्वेदं कृतवान‍्मुनिः।  
यजूंषि च यजुर्वेदं सामवेदं च सामभिः॥ १३॥

राज्ञां चाथर्ववेदेन सर्वकर्माणि च प्रभुः।  
कारयामास मैत्रेय ब्रह्मत्वं च यथास्थिति॥ १४॥

सोऽयमेको यथा वेदस्तरुस्तेन पृथक् कृतः।  
चतुर्धाथ ततो जातं वेदपादपकाननम्॥ १५॥

बिभेदं प्रथमं विप्र पैलो ऋग्वेदपादपम्।  
इन्द्रप्रमितये प्रादाद‍्बाष्कलाय च संहिते॥ १६॥

चतुर्धा स बिभेदाथ बाष्कलोऽपि च संहिताम्।  
बोध्यादिभ्यो ददौ ताश्च शिष्येभ्यस्स महामुनिः॥ १७॥

बोध्याग्निमाढकौ तद्वद्याज्ञवल्क्यपराशरौ।  
प्रतिशाखास्तु शाखायास्तस्यास्ते जगृहुर्मुने॥ १८॥

इन्द्रप्रमितिरेकां तु संहितां स्वसुतं ततः।  
माण्डुकेयं महात्मानं मैत्रेयाध्यापयत्तदा॥ १९॥

तस्य शिष्यप्रशिष्येभ्यः पुत्रशिष्यक्रमाद्ययौ॥ २०॥  
वेदमित्रस्तु शाकल्यः संहितां तामधीतवान‍्।  
चकार संहिताः पञ्च शिष्येभ्यःप्रददौ च ताः॥ २१॥

तस्य शिष्यास्तु ये पञ्च तेषां नामानि मे शृणु।  
मुद‍्गलो गोमुखश्चैव वात्स्यश्शालीय एव च।  
शरीरः पञ्चमश्चासीन्मैत्रेय सुमहामतिः॥ २२॥

संहितात्रितयं चक्रे शाकपूर्णस्तथेतरः।  
निरुक्तमकरोत्तद्वच्चतुर्थं मुनिसत्तम॥ २३॥

क्रौञ्चो वैतालिकस्तद‍्वद‍्बलाकश्च महामुनिः।  
निरुक्तकृच्चतुर्थोऽभूद्वेदवेदाङ्गपारगः॥ २४॥

इत्येताः प्रतिशाखाभ्यो ह्यनुशाखा द्विजोत्तम।  
बाष्कलश्चापरास्तिस्रस्संहिताः कृतवान‍्द्विज।  
शिष्यः कालायनिर्गार्ग्यस्तृतीयश्च कथाजवः॥ २५॥  
इत्येते बह्वृचाः प्रोक्ताः संहिता यैः प्रवर्तिताः॥ २६॥