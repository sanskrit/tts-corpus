+++
title = "१२"

+++


देवगोब्राह्मणान्सिद्धान्वृद्धाचार्यांस्तथार्चयेत्।  
द्विकालं च नमेत्सन्ध्यामग्नीनुपचरेत्तथा॥ १॥

सदाऽनुपहते वस्त्रे प्रशस्ताश्च महौषधीः।  
गारुडानि च रत्नानि बिभृयात्प्रयतो नरः॥ २॥

प्रस्निग्धामलकेशश्च सुगन्धश्चारुवेषधृक्।  
सितास्सुमनसो हृद्या बिभृयाच्च नरस्सदा॥ ३॥

किञ्चित्परस्वं न हरेन्नाल्पमप्यप्रियं वदेत्।  
प्रियं च नानृतं ब्रूयान्नान्यदोषानुदीरयेत्॥ ४॥

नान्यस्त्रियं तथा वैरं रोचयेत्पुरुषर्षभ।  
न दुष्टं यानमारोहेत्कूलच्छायां न संश्रयेत्॥ ५॥

विद्विष्टपतितोन्मत्तबहुवैरादिकीटकैः।  
बन्धकी बन्धकीभर्त्तुः क्षुद्रानृतकथैस्सह॥ ६॥  
तथातिव्ययशीलैश्च परिवादरतैश्शठैः।  
बुधो मैत्रीं न कुर्वीत नैकः पन्थानमाश्रयेत्॥ ७॥

नावगाहेज्जलौघस्य वेगमग्रे नरेश्वर।  
प्रदीप्तं वेश्म न विशेन्नारोहेच्छिखरं तरोः॥ ८॥

न कुर्याद्दन्तसङ्घर्षं कुष्णीयाच्च न नासिकाम्।  
नासंवृतमुखो जृम्भेच्छ्वासकासौ विसर्जयेत्॥ ९॥

नोच्चैर्हसेत्सशब्दं च न मुञ्चेत्पवनं बुधः।  
नखान्न खादयेच्छिन्द्यान्न तृणं न महीं लिखेत्॥ १०॥

न श्मश्रु भक्षयेल्लोष्टं न मृद्नीयाद्विचक्षणः।  
ज्योतींष्यमेध्यशस्तानि नाभिवीक्षेत च प्रभो॥ ११॥

नग्नां परस्त्रियं चैव सूर्यं चास्तमयोदये।  
न हुंकुर्याच्छवं गन्धं शवगन्धो हि सोमजः॥ १२॥

चतुष्पथं चैत्यतरुं श्मशानोपवनानि च।  
दुष्टस्त्रीसन्निकर्षं च वर्जयेन्निशि सर्वदा॥ १३॥

पूज्यदेवद्विजज्योतिश्छायां नातिक्रमेद् बुधः।  
नैकश्शून्याटवीं गच्छेत्तथा शून्यगृहे वसेत्॥ १४॥

केशास्थिकण्टकामेध्यबलिभस्मतुषांस्तथा।  
स्नानार्द्रधरणीं चैव दूरतः परिवर्जयेत्॥ १५॥

नानार्यानाश्रयेत्कांश्चिन्न जिह्मं रोचयेद् बुधः।  
उपसर्पेन्न वै व्यालं चिरं तिष्ठेन्न वोत्थितः॥ १६॥

अतीव जागरस्वप्ने तद्वत्स्नानासने बुधः।  
न सेवेत तथा शय्यां व्यायामं च नरेश्वर॥ १७॥

दंष्ट्रिणः शृंगिंणश्चैव प्राज्ञो दूरेण वर्जयेत्।  
अवश्यायं च राजेन्द्र पुरोवातातपौ तथा॥ १८॥

न स्नायान्न स्वपेन्नग्नो न चैवोपस्पृशेद् बुधः।  
मुक्तकेशश्च नाचामेद्देवाद्यर्चां च वर्जयेत्॥ १९॥

होमदेवार्चनाद्यासु क्रियास्वाचमने तथा।  
नैकवस्त्रः प्रवर्तेत द्विजवाचनिके जपे॥ २०॥

नासमञ्जसशीलैस्तु सहासीत कथञ्चन।  
सद‍्वृत्तसन्निकर्षो हि क्षणार्द्धमपि शस्यते॥ २१॥

विरोधं नोत्तमैर्गच्छेन्नाधमैश्च सदा बुधः।  
विवाहश्च विवादश्च तुल्यशीलैर्नृपेष्यते॥ २२॥

नारभेत कलिं प्राज्ञश्शुष्कवैरं च वर्जयेत्।  
अप्यल्पहानिस्सोढव्या वैरेणार्थागमं त्यजेत्॥ २३॥

स्नातो नांगानि सम्मार्जेत्स्नानशाट्या न पाणिना।  
न च निर्धूनयेत्केशान्नाचामेच्चैव चोत्थितः॥ २४॥

पादेन नाक्रमेत्पादं न पूज्याभिमुखं नयेत।  
नोच्चासनं गुरोरग्रे भजेताविनयान्वितः॥ २५॥

अपसव्यं न गच्छेच्च देवागारचतुष्पथान्।  
मांगल्यपूज्यांश्च तथा विपरीतान्न दक्षिणम्॥ २६॥

सोमार्काग्न्यम्बुवायूनां पूज्यानां च न सम्मुखम्।  
कुर्यान्निष्ठीवविण्मूत्रसमुत्सर्गं च पण्डितः॥ २७॥

तिष्ठन्न मूत्रयेत्तद्वत्पथिष्वपि न मूत्रयेत्।  
श्लेष्मविण्मूत्ररक्तानि सर्वदैव न लङ्घयेत्॥ २८॥

श्लेष्मशिङ्घाणिकोत्सर्गो नान्नकाले प्रशस्यते।  
बलिमंगलजप्यादौ न होमे न महाजने॥ २९॥

योषितो नावमन्येत न चासां विश्वसेद् बुधः।  
न चैवेर्ष्या भवेत्तासु न धिक्‍कुर्यात्कदाचन॥ ३०॥

मंगल्यपुष्परत्नाज्यपूज्याननभिवाद्य च।  
न निष्क्रमेद् गृहात्प्राज्ञस्सदाचारपरो नरः॥ ३१॥

चतुष्पथान्नमस्कुर्यात्काले होमपरो भवेत्।  
दीनानभ्युद्धरेत्साधूनुपासीत बहुश्रुतान्॥ ३२॥

देवर्षिपूजकस्सम्यक्पितृपिण्डोदकप्रदः।  
सत्कर्ता चातिथीनां यः स लोकानुत्तमान्व्रजेत्॥ ३३॥

हितं मितं प्रियं काले वश्यात्मा योऽभिभाषते।  
स याति लोकानाह्लादहेतुभूतान्नृपाक्षयान्॥ ३४॥

धीमान्ह्रीमान्क्षमायुक्तो ह्यास्तिको विनयान्वितः।  
विद्याभिजनवृद्धानां याति लोकाननुत्तमान्॥ ३५॥

अकालगर्जितादौ च पर्वस्वाशौचकादिषु।  
अनध्यायं बुधः कुर्यादुपरागादिके तथा॥ ३६॥

शमं नयति यः क्रुद्धान्सर्वबन्धुरमत्सरी।  
भीताश्वासनकृत्साधुस्स्वर्गस्तस्याल्पकं फलम्॥ ३७॥

वर्षातपादिषु च्छत्री दण्डी रात्र्यटवीषु च।  
शरीरत्राणकामो वै सोपानत्कस्सदा व्रजेत्॥ ३८॥

नोर्ध्वं न तिर्यग्दूरं वा न पश्यन्पर्यटेद् बुधः।  
युगमात्रं महीपृष्ठं नरो गच्छेद्विलोकयन्॥ ३९॥

दोषहेतूनशेषांश्च वश्यात्मा यो निरस्यति।  
तस्य धर्मार्थकामानां हानिर्नाल्पापि जायते॥ ४०॥

सदाचाररतः प्राज्ञो विद्याविनयशिक्षितः।  
पापेऽप्यपापः परुषे ह्यभिधत्ते प्रियाणि यः।  
मैत्रीद्रवान‍्तःकरणस्तस्य मुक्तिः करे स्थिता॥ ४१॥

ये कामक्रोधलोभानां वीतरागा न गोचरे।  
सदाचारस्थितास्तेषामनुभावैर्धृता मही॥ ४२॥

तस्मात्सत्यं वदेत्प्राज्ञो यत्परप्रीतिकारणम्।  
सत्यं यत्परदुःखाय तदा मौनपरो भवेत्॥ ४३॥

प्रियमुक्तं हितं नैतदिति मत्वा न तद्वदेत्।  
श्रेयस्तत्र हितं वाच्यं यद्यप्यत्यन्तमप्रियम्॥ ४४॥

प्राणिनामुपकाराय यथैवेह परत्र च।  
कर्मणा मनसा वाचा तदेव मतिमान्भजेत्॥ ४५॥