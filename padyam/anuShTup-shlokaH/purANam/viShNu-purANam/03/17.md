+++
title = "१७"

+++


इत्याह भगवानौर्वस्सगराय महात्मने।  
सदाचारं पुरा सम्यङ् मैत्रेय परिपृच्छते॥ १॥

मयाप्येतदशेषेण कथितं भवतो द्विज।  
समुल्लङ‍‍्घ्य सदाचारं कश्चिन्नाप्नोति शोभनम्॥ २॥

षण्ढापविद्धप्रमुखा विदिता भगवन्मया।  
उदक्याद्याश्च मे सम्यङ् नग्नमिच्छामि वेदितुम्॥ ३॥

को नग्नः किं समाचारो नग्नसंज्ञां नरो लभेत् ।  
नग्नस्वरूपमिच्छामि यथावत्कथितं त्वया।  
श्रोतुं धर्मभृतां श्रेष्ठ न ह्यस्त्यविदितं तव॥ ४॥

ऋग्यजुस्सामसंज्ञेयं त्रयी वर्णावृतिर्द्विज।  
एतामुज्झति यो मोहात्स नग्नः पातकी द्विजः॥ ५॥

त्रयी समस्तवर्णानां द्विज संवरणं यतः।  
नग्नो भवत्युज्झितायामतस्तस्यां न संशयः॥ ६॥

इदं च श्रूयतामन्यद्यद्भीष्माय महात्मने।  
कथयामास धर्मज्ञो वसिष्ठोऽस्मत्पितामहः॥ ७॥

मयापि तस्य गदतश्श्रुतमेतन्महात्मनः।  
नग्नसम्बन्धि मैत्रेय यत्पृष्टोऽहमिह त्वया॥ ८॥

देवासुरमभूद्युद्धं दिव्यमब्दशतं पुरा।  
तस्मिन्पराजिता देवा दैत्यैर्ह्रादपुरोगमैः॥ ९॥

क्षीरोदस्योत्तरं कूलं गत्वातप्यन्त वै तपः।  
विष्णोराराधनार्थाय जगुश्चेमं स्तवं तदा॥ १०॥

आराधनाय लोकानां विष्णोरीशस्य यां गिरम्।  
वक्ष्यामो भगवानाद्यस्तया विष्णुः प्रसीदतु॥ ११॥

यतो भूतान्यशेषाणि प्रसूतानि महात्मनः।  
यस्मिंश्च लयमेष्यन्ति कस्तं स्तोतुमिहेश्वरः॥ १२॥

तथाप्यरातिविध्वंसध्वस्तवीर्याभयार्थिनः।  
त्वां स्तोष्यामस्तवोक्तीनां याथार्थ्यं नै वगोचरे॥ १३॥

त्वमुर्वी सलिलं वह्निर्वायुराकाशमेव च।  
समस्तमन्तःकरणं प्रधानं तत्परः पुमान्॥ १४॥

एकं तवैतद्भूतात्मन्मूर्त्तामूर्त्तमयं वपुः।  
आब्रह्मस्तम्बपर्यन्तं स्थानकालविभेदवत्॥ १५॥

तत्रेश तव यत्पूर्वं त्वन्नाभिकमलोद्भवम्।  
रूपं विश्वोपकाराय तस्मै ब्रह्मात्मने नमः॥ १६॥

शक्रार्करुद्रवस्वश्विमरुत्सोमादिभेदवत्।  
वयमेकं स्वरूपं ते तस्मै देवात्मने नमः॥ १७॥

दम्भप्रायमसम्बोधि तितिक्षादमवर्जितम्।  
यद्‍रूपं तव गोविन्द तस्मै दैत्यात्मने नमः॥ १८॥

नातिज्ञानवहा यस्मिन्नाड्यः स्तिमिततेजसि।  
शब्दादिलोभि यत्तस्मै तुभ्यं यक्षात्मने नमः॥ १९॥

क्रौर्यमायामयं घोरं यच्च रूपं तवासितम्।  
निशाचरात्मने तस्मै नमस्ते पुरुषोत्तम॥ २०॥

स्वर्गस्थधर्मिसद्धर्मफलोपकरणं तव।  
धर्माख्यं च तथा रूपं नमस्तस्मै जनार्दन॥ २१॥

हर्षप्रायमसंसर्गि गतिमद‍्गमनादिषु।  
सिद्धाख्यं तव यद्‍रूपं तस्मै सिद्धात्मने नमः॥ २२॥

अतितिक्षायनं क्रूरमुपभोगसहं हरे।  
द्विजिह्वं तव यद्‍रूपं तस्मै नागात्मने नमः॥ २३॥

अवबोधि च यच्छान्तमदोषमपकल्मषम्।  
ऋषिरूपात्मने तस्मै विष्णो रूपाय ते नमः॥ २४॥

भक्षयत्यथ कल्पान्ते भूतानि यदवारितम्।  
त्वद्‍रूपं पुण्डरीकाक्ष तस्मै कालात्मने नमः॥ २५॥

सम्भक्ष्य सर्वभूतानि देवादीन्यविशेषतः।  
नृत्यत्यन्ते च यद्‍रूपं तस्मै रुद्रात्मने नमः॥ २६॥

प्रवृत्त्या रजसो यच्च कर्मणां करणात्मकम्।  
जनार्दन नमस्तस्मै त्वद्‍रूपाय नरात्मने॥ २७॥

अष्टाविंशद्वधोपेतं यद्‍रूपं तामसं तव।  
उन्मार्गगामि सर्वात्मंस्तस्मै वश्यात्मने नमः॥ २८॥

यज्ञाङ्गभूतं यद्‍रूपं जगतः स्थितिसाधनम्।  
वृक्षादिभेदैष्षड्भेदि तस्मै मुख्यात्मने नमः॥ २९॥

तिर्यङ्मनुष्यदेवादि व्योमशब्दादिकं च यत्।  
रूपं तवादेः सर्वस्य तस्मै सर्वात्मने नमः॥ ३०॥

प्रधानबुद्ध्यादिमयादशेषा-  
द्यदन्यदस्मात्परमं परात्मन्।  
रूपं तवाद्यं यदनन्यतुल्यं  
तस्मै नमः कारणकारणाय॥ ३१॥

शुक्लादिदीर्घादिघनादिहीन-  
मगोचरं यच्च विशेषणानाम्।  
शुद्धातिशुद्धं परमर्षिदृश्यं  
रूपाय तस्मै भगवन्नताः स्मः॥ ३२॥

यन्नः शरीरेषु यदन्यदेहे-  
ष्वशेषवस्तुष्वजमक्षयं यत्।  
तस्माच्च नान्यद्‍व्यतिरिक्तमस्ति  
ब्रह्मस्वरूपाय नताः स्म तस्मै॥ ३३॥

सकलमिदमजस्य यस्य रूपं  
परमपदात्मवतस्सनातनस्य।  
तमनिधनमशेषबीजभूतं  
प्रभुममलं प्रणतास्स्म वासुदेवम्॥ ३४॥

स्तोत्रस्य चावसाने ते ददृशुः परमेश्वरम्।  
शङ्खचक्रगदापाणिं गरुडस्थं सुरा हरिम्॥ ३५॥

तमूचुस्सकला देवाः प्रणिपातपुरस्सरम्।  
प्रसीद नाथ दैत्येभ्यस्त्राहि नश्शरणार्थिनः॥ ३६

त्रैलोक्ययज्ञभागाश्च दैत्यैर्ह्रादपुरोगमैः।  
हृता नो ब्रह्मणोऽप्याज्ञामुल्लङ‍‍्घ्य परमेश्वर॥ ३७॥

यद्यप्यशेषभूतस्य वयं ते च तवांशजाः।  
तथाप्यविद्याभेदेन भिन्नं पश्यामहे जगत्॥ ३८॥

स्ववर्णधर्माभिरता वेदमार्गानुसारिणः।  
न शक्यास्तेऽरयो हन्तुमस्माभिस्तपसावृताः॥ ३९॥

तमुपायमशेषात्मन्नस्माकं दातुमर्हसि।  
येन तानसुरान्हन्तुं भवेम भगवन‍्क्षमाः॥ ४०॥

इत्युक्तो भगवांस्तेभ्यो मायामोहं शरीरतः।  
समुत्पाद्य ददौ विष्णुः प्राह चेदं सुरोत्तमान्॥ ४१॥

मायामोहोऽयमखिलान्दैत्यांस्तान्मोहयिष्यति।  
ततो वध्या भविष्यन्ति वेदमार्गबहिष्कृताः॥ ४२॥

स्थितौ स्थितस्य मे वध्या यावन्तः परिपन्थिनः।  
ब्रह्मणो ह्यधिकारस्य देवदैत्यादिकाः सुराः॥ ४३॥

तद‍्गच्छत न भीः कार्या मायामोहोऽयमग्रतः।  
गच्छन्नद्योपकाराय भवतां भविता सुराः॥ ४४॥

इत्युक्ताः प्रणिपत्यैनं ययुर्देवा यथागतम्।  
मायामोहोऽपि तैस्सार्द्धं ययौ यत्र महासुराः॥ ४५