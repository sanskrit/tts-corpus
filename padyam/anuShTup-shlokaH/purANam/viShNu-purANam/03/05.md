+++
title = "०५"

+++


यजुर्वेदतरोश्शाखास्सप्तविंशन्महामुनिः।  
वैशम्पायननामासौ व्यासशिष्यश्चकार वै॥ १॥  
शिष्येभ्यः प्रददौ ताश्च जगृहुस्तेऽप्यनुक्रमात्॥ २॥

याज्ञवल्क्यस्तु तत्राभूद‍्ब्रह्मरातसुतो द्विज।  
शिष्यः परमधर्मज्ञो गुरुवृत्तिपरस्सदा॥ ३॥

ऋषिर्योऽद्य महामेरोः समाजे नागमिष्यति।  
तस्य वै सप्तरात्रात्तु ब्रह्महत्या भविष्यति॥ ४॥

पूर्वमेवं मुनिगणैस्समयो यः कृतो द्विज।  
वैशम्पायन एकस्तु तं व्यतिक्रान्तवांस्तदा॥ ५॥

स्वस्रीयं बालकं सोऽथ पदा स्पृष्टमघातयत्॥ ६॥  
शिष्यानाह स भो शिष्या ब्रह्महत्यापहं व्रतम्।  
चरध्वं मत्कृते सर्वे न विचार्यमिदं तथा॥ ७॥

अथाह याज्ञवल्क्यस्तु किमेभिर्भगवन्द्विजैः।  
क्लेशितैरल्पतेजोभिश्चरिष्येऽहमिदं व्रतम्॥ ८॥

ततः क्रुद्धो गुरुः प्राह याज्ञवल्क्यं महामुनिम्।  
मुच्यतां यत्त्वयाधीतं मत्तो विप्रावमानक॥ ९॥

निस्तेजसो वदस्येनान्यत्त्वं ब्राह्मणपुङ्गवान‍्।  
तेन शिष्येण नार्थोऽस्ति ममाज्ञाभङ्गकारिणा॥ १०॥

याज्ञवल्क्यस्ततः प्राह भक्त्यैतत्ते मयोदितम्।  
ममाप्यलं त्वयाधीतं यन्मया तदिदं द्विज॥ ११॥

इत्युक्तो रुधिराक्तानि सरूपाणि यजूंषि सः।  
छर्दयित्वा ददौ तस्मै ययौ स स्वेच्छया मुनिः॥ १२॥

यजूंष्यथ विसृष्टानि याज्ञवल्क्येन वै द्विज।  
जगृहुस्तित्तिरा भूत्वा तैत्तिरीयास्तु ते ततः॥ १३॥

ब्रह्महत्याव्रतं चीर्णं गुरुणा चोदितैस्तु यैः।  
चरकाध्वर्यवस्ते तु चरणान्मुनिसत्तम॥ १४॥

याज्ञवल्क्योऽपि मैत्रेय प्राणायामपरायणः।  
तुष्टाव प्रयतस्सूर्यं यजूंष्यभिलषंस्ततः॥ १५॥

नमस्सवित्रे द्वाराय मुक्तेरमिततेजसे।  
ऋग्यजुस्सामभूताय त्रयीधाम्ने च ते नमः॥ १६॥

नमोऽग्नीषोमभूताय जगतः कारणात्मने।  
भास्कराय परं तेजस्सौषुम्नरुचिबिभ्रते॥ १७॥

कलाकाष्ठानिमेषादिकालज्ञानात्मरूपिणे।  
ध्येयाय विष्णुरूपाय परमाक्षररूपिणे॥ १८॥

बिभर्त्ति यस्सुरगणानाप्यायेन्दुं स्वरश्मिभिः।  
स्वधामृतेन च पितॄंस्तस्मै तृप्त्यात्मने नमः॥ १९॥

हिमाम्बुघर्मवृष्टीनां कर्ता भर्ता च यः प्रभुः।  
तस्मै त्रिकालरूपाय नमस्सूर्याय वेधसे॥ २०॥

अपहन्ति तमो यश्च जगतोऽस्य जगत्पतिः।  
सत्त्वधामधरो देवो नमस्तस्मै विवस्वते॥ २१॥

सत्कर्मयोग्यो न जनो नैवापः शुद्धिकारणम्।  
यस्मिन्ननुदिते तस्मै नमो देवाय भास्वते॥ २२॥

स्पृष्टो यदंशुभिर्लोकः क्रियायोग्यो हि जायते।  
पवित्रताकारणाय तस्मै शुद्धात्मने नमः॥ २३॥

नमः सवित्रे सूर्याय भास्कराय विवस्वते।  
आदित्यायादिभूताय देवादीनां नमो नमः॥ २४॥

हिरण्मयं रथं यस्य केतवोऽमृतवाजिनः।  
वहन्ति भुवनालोकिचक्षुषं तं नमाम्यहम्॥ २५॥

इत्येवमादिभिस्तेन स्तूयमानस्स वै रविः।  
वाजिरूपधरः प्राह व्रियतामिति वाञ्छितम्॥ २६॥

याज्ञवल्क्यस्तदा प्राह प्रणिपत्य दिवाकरम्।  
यजूंषि तानि मे देहि यानि सन्ति न मे गुरौ॥ २७॥

एवमुक्तो ददौ तस्मै यजूंषि भगवान‍् रविः।  
अयातयामसंज्ञानि यानि वेत्ति न तद‍्गुरुः॥ २८॥

यजूंषि यैरधीतानि तानि विप्रैर्द्विजोत्तम।  
वाजिनस्ते समाख्याताः सूर्योऽप्यश्वोऽभवद्यतः॥ २९॥

शाखाभेदास्तु तेषां वै दश पञ्च च वाजिनाम्।  
काण्वाद्यास्सुमहाभाग याज्ञवल्क्याः प्रकीर्तिताः॥ ३०॥