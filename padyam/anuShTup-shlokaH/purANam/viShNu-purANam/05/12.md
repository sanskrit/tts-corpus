+++
title = "१२"

+++


धृते गोवर्धने शैले परित्राते च गोकुले।  
रोचयामास कृष्णस्य दर्शनं पाकशासनः॥ १॥

सोऽधिरुह्य महानागमैरावतममित्रजित्।  
गोवर्धनगिरौ कृष्णं ददर्श त्रिदशेश्वरः॥ २॥  
चारयन्तं महावीर्यं गास्तु गोपवपुर्धरम्।  
कृत्स्नस्य जगतो गोपं वृतं गोपकुमारकैः॥ ३॥

गरुडं च ददर्शोच्चैरन्तर्द्धानगतं द्विज।  
कृतच्छायं हरेर्मूर्ध्नि पक्षाभ्यां पक्षिपुङ्गवम्॥ ४॥

अवरुह्य स नागेन्द्रादेकान्ते मधुसूदनम्।  
शक्रस्सस्मितमाहेदं प्रीतिविस्तारितेक्षणः॥ ५॥

कृष्ण कृष्ण शृणुष्वेदं यदर्थमहमागतः।  
त्वत्समीपं महाबाहो नैतच्चिन्त्यं त्वयान्यथा॥ ६॥

भारावतारणार्थाय पृथिव्याः पृथिवीतले।  
अवतीर्णोऽखिलाधार त्वमेव परमेश्वर॥ ७॥

मखभंगविरोधेन मया गोकुलनाशकाः।  
समादिष्टा महामेघास्तैश्चेदं कदनं कृतम्॥ ८॥

त्रातास्ताश्च त्वया गावस्समुत्पाट्य महीधरम्।  
तेनाहं तोषितो वीरकर्मणात्यद्भुतेन ते॥ ९॥

साधितं कृष्ण देवानामहं मन्ये प्रयोजनम्।  
त्वयायमद्रिप्रवरः करेणैकेन यद्‍धृतः॥ १०॥

गोभिश्च चोदितः कृष्ण त्वत्सकाशमिहागतः।  
त्वया त्राताभिरत्यर्थं युष्मत्सत्कारकारणात्॥ ११॥

स त्वां कृष्णाभिषेक्ष्यामि गवां वाक्यप्रचोदितः।  
उपेन्द्रत्वे गवामिन्द्रो गोविन्दस्त्वं भविष्यसि॥ १२॥

अथोपवाह्यादादाय घण्टामैरावताद‍्गजात्।  
अभिषेकं तया चक्रे पवित्रजलपूर्णया॥ १३॥

क्रियमाणेऽभिषेके तु गावः कृष्णस्य तत्क्षणात्।  
प्रस्रवोद्भूतदुग्धार्द्रां सद्यश्चक्रुर्वसुन्धराम्॥ १४॥

अभिषिच्य गवां वाक्यादुपेन्द्रं वै जनार्दनम्।  
प्रीत्या सप्रश्रयं वाक्यं पुनराह शचीपतिः॥ १५॥

गवामेतत्कृतं वाक्यं तथान्यदपि मे शृणु।  
यद‍्ब्रवीमि महाभाग भारावतरणेच्छया॥ १६॥

ममांशः पुरुषव्याघ्र पृथिव्यां पृथिवीधर।  
अवतीर्णोऽर्जुनो नाम संरक्ष्यो भवता सदा॥ १७॥

भारावतरणे साह्यं स ते वीरः करिष्यति।  
संरक्षणीयो भवता यथात्मा मधुसूदन॥ १८॥

जानामि भारते वंशे जातं पार्थं तवांशतः।  
तमहं पालयिष्यामि यावत्स्थास्यामि भूतले॥ १९॥

यावन्महीतले शक्र स्थास्याम्यहमरिन्दम।  
न तावदर्जुनं कश्चिद्देवेन्द्र युधि जेष्यति॥ २०॥

कंसो नाम महाबाहुर्दैत्योऽरिष्टस्तथासुरः।  
केशी कुवलयापीडो नरकाद्यास्तथा परे॥ २१॥  
हतेषु तेषु देवेन्द्र भविष्यति महाहवः।  
तत्र विद्धि सहस्राक्ष भारावतरणं कृतम्॥ २२॥

स त्वं गच्छ न सन्तापं पुत्रार्थे कर्तुमर्हसि।  
नार्जुनस्य रिपुः कश्चिन्ममाग्रे प्रभविष्यति॥ २३॥

अर्जुनार्थे त्वहं सर्वान‍्युधिष्ठिरपुरोगमान्।  
निवृत्ते भारते युद्धे कुन्त्यै दास्याम्यविक्षतान्॥ २४॥

इत्युक्तः सम्परिष्वज्य देवराजो जनार्दनम्।  
आरुह्यैरावतं नागं पुनरेव दिवं ययौ॥ २५॥

कृष्णो हि सहितो गोभिर्गोपालैश्च पुनर्व्रजम्।  
आजगामाथ गोपीनां दृष्टिपूतेन वर्त्मना॥ २६॥