+++
title = "०६"

+++


कदाचिच्छकटस्याधश्शयानो मधुसूदनः।  
चिक्षेप चरणावूर्ध्वं स्तन्यार्थी प्ररुरोद ह॥ १॥

तस्य पादप्रहारेण शकटं परिवर्तितम्।  
विध्वस्तकुम्भभाण्डं तद्विपरीतं पपात वै॥ २॥

ततो हाहाकृतं सर्वो गोपगोपीजनो द्विज।  
आजगामाथ ददृशे बालमुत्तानशायिनम्॥ ३॥

गोपाः केनेति केनेदं शकटं परिवर्तितम्।  
तत्रैव बालकाः प्रोचुर्बालेनानेन पातितम्॥ ४॥

रुदता दृष्टमस्माभिः पादविक्षेपपातितम्।  
शकटं परिवृत्तं वै नैतदन्यस्य चेष्टितम्॥ ५॥

ततः पुनरतीवासन्गोपा विस्मयचेतसः।  
नन्दगोपोऽपि जग्राह बालमत्यन्तविस्मितः॥ ६॥

यशोदा शकटारूढभग्नभाण्डकपालिकाः।  
शकटं चार्चयामास दधिपुष्पफलाक्षतैः॥ ७॥

गर्गश्च गोकुले तत्र वसुदेवप्रचोदितः।  
प्रच्छन्न एव गोपानां संस्कारानकरोत्तयोः॥ ८॥

ज्येष्ठं च राममित्याह कृष्णं चैव तथावरम्।  
गर्गो मतिमतां श्रेष्ठो नाम कुर्वन्महामतिः॥ ९॥

स्वल्पेनैव तु कालेन रिङ्गिणौ तौ तदा व्रजे।  
घृष्टजानुकरौ विप्र बभूवतुरुभावपि॥ १०॥

करीषभस्मदिग्धाङ्गौ भ्रममाणावितस्ततः।  
न निवारयितुं शेके यशोदा तौ न रोहिणी॥ ११॥

गोवाटमध्ये क्रीडन्तौ वत्सवाटं गतौ पुनः।  
तदहर्जातगोवत्सपुच्छाकर्षणतत्परौ॥ १२॥

यदा यशोदा तौ बालावेकस्थानचरावुभौ।  
शशाक नो वारयितुं क्रीडन्तावतिचञ्चलौ॥ १३॥  
दाम्ना मध्ये ततो बद्‍ध्वा बबन्ध तमुलूखले।  
कृष्णमक्लिष्टकर्माणमाह चेदममर्षिता॥ १४॥

यदि शक्नोषि गच्छ त्वमतिचञ्चलचेष्टित।  
इत्युक्त्वाथ निजं कर्म सा चकार कुटुम्बिनी॥ १५॥

व्यग्रायामथ तस्यां स कर्षमाण उलूखलम्।  
यमलार्जुनमध्येन जगाम कमलेक्षणः॥ १६॥

कर्षता वृक्षयोर्मध्ये तिर्यग्गतमुलूखलम्।  
भग्नावुत्तुङ्गशाखाग्रौ तेन तौ यमलार्जुनौ॥ १७॥

ततः कटकटाशब्दसमाकर्णनतत्परः।  
आजगाम व्रजजनो ददर्श च महाद्रुमौ॥ १८॥  
नवोद‍्गताल्पदन्तांशुसितहासं च बालकम्।  
तयोर्मध्यगतं दाम्ना बद्धं गाढं तथोदरे॥ १९॥  
ततश्च दामोदरतां स ययौ दामबन्धनात्॥ २०॥

गोपवृद्धास्ततः सर्वे नन्दगोपपुरोगमाः।  
मन्त्रयामासुरुद्विग्ना महोत्पातातिभीरवः॥ २१॥

स्थानेनेह न नः कार्यं व्रजामोऽन्यन्महावनम्।  
उत्पाता बहवो ह्यत्र दृश्यन्ते नाशहेतवः॥ २२॥  
पूतनाया विनाशश्च शकटस्य विपर्ययः।  
विना वातादिदोषेण द्रुमयोः पतनं तथा॥ २३॥

वृन्दावनमितः स्थानात्तस्माद‍्गच्छाम मा चिरम्।  
यावद्भौममहोत्पातदोषो नाभिभवेद‍्वजम्॥ २४॥

इति कृत्वा मतिं सर्वे गमने ते व्रजौकसः।  
ऊचुस्स्वं स्वं कुलं शीघ्रं गम्यतां मा विलम्बथ॥ २५॥

ततः क्षणेन प्रययुः शकटैर्गोधनैस्तथा।  
यूथशो वत्सपालाश्च कालयन्तो व्रजौकसः॥ २६॥

द्रव्यावयवनिर्द्धूतं क्षणमात्रेण तत्तथा।  
काकभाससमाकीर्णं व्रजस्थानमभूद‍‍्द्विज॥ २७॥

वृन्दावनं भगवता कृष्णेनाक्लिष्टकर्मणा।  
शुभेन मनसा ध्यातं गवां सिद्धिमभीप्सता॥ २८॥

ततस्तत्रातिरूक्षेऽपि घर्मकाले द्विजोत्तम।  
प्रावृट्काल इवोद्भूतं नवशष्पं समन्ततः॥ २९॥

स समावासितः सर्वो व्रजो वृन्दावने ततः।  
शकटीवाटपर्यन्तश्चन्द्रार्द्धाकारसंस्थितिः॥ ३०॥

वत्सपालौ च संवृत्तौ रामदामोदरौ ततः।  
एकस्थानस्थितौ गोष्ठे चेरतुर्बाललीलया॥ ३१॥

बर्हिपत्रकृतापीडौ वन्यपुष्पावतंसकौ।  
गोपवेणुकृतातोद्यपत्रवाद्यकृतस्वनौ॥ ३२॥  
काकपक्षधरौ बालौ कुमाराविव पावकी।  
हसन्तौ च रमन्तौ च चेरतुः स्म महावनम्॥ ३३॥

क्वचिद्वहन्तावन्योन्यं क्रीडमानौ तथा परैः।  
गोपपुत्रैस्समं वत्सांश्चारयन्तौ विचेरतुः॥ ३४॥

कालेन गच्छता तौ तु सप्तवर्षौ महाव्रजे।  
सर्वस्य जगतः पालौ वत्सपालौ बभूवतुः॥ ३५॥

प्रावृट्कालस्ततोऽतीवमेघौघस्थगिताम्बरः।  
बभूव वारिधाराभिरैक्यं कुर्वन्दिशामिव॥ ३६॥

प्ररूढनवशष्पाढ्या शक्रगोपाचिता मही।  
तथा मारकतीवासीत्पद्मरागविभूषिता॥ ३७॥

ऊहुरुन्मार्गवाहीनि निम्नगाम्भांसि सर्वतः।  
मनांसि दुर्विनीतानां प्राप्य लक्ष्मीं नवामिव॥ ३८॥

न रेजेऽन्तरितश्चन्द्रो निर्मलो मलिनैर्घनैः।  
सद्वादिवादो मूर्खाणां प्रगल्भाभिरिवोक्तिभिः॥ ३९॥

निर्गुणेनापि चापेन शक्रस्य गगने पदम्।  
अवाप्यताविवेकस्य नृपस्येव परिग्रहे॥ ४०॥

मेघपृष्ठे बलाकानां रराज विमला ततिः।  
दुर्वृत्ते वृत्तचेष्टेव कुलीनस्यातिशोभना॥ ४१॥

न बबन्धाम्बरे स्थैर्यं विद्युदत्यन्तचञ्चला।  
मैत्रीव प्रवरे पुंसि दुर्जनेन प्रयोजिता॥ ४२॥

मार्गा बभूवुरस्पष्टास्तृणशष्पचयावृताः।  
अर्थान्तरमनुप्राप्ताः प्रजडानामिवोक्तयः॥ ४३॥

उन्मत्तशिखिसारङ्गे तस्मिन्काले महावने।  
कृष्णरामौ मुदा युक्तौ गोपालैश्चेरतुस्सह॥ ४४॥

क्वचिद‍्गोभिस्समं रम्यं गेयतानरतावुभौ।  
चेरतुः क्वचिदत्यर्थं शीतवृक्षतलाश्रितौ॥ ४५॥

क्वचित्कदम्बस्रक्चित्रौ मयूरस्रग्विराजितौ।  
विलिप्तौ क्वचिदासातां विविधैर्गिरिधातुभिः॥ ४६॥

पर्णशय्यासु संसुप्तौ क्वचिन्निद्रान्तरैषिणौ।  
क्वचिद‍्गर्जति जीमूते हाहाकाररवाकुलौ॥ ४७॥

गायतामन्यगोपानां प्रशंसापरमौ क्वचित्।  
मयूरकेकानुगतौ गोपवेणुप्रवादकौ॥ ४८॥

इति नानाविधैर्भावैरुत्तमप्रीतिसंयुतौ।  
क्रीडन्तौ तौ वने तस्मिंश्चेरतुस्तुष्टमानसौ॥ ४९॥

विकाले च समं गोभिर्गोपवृन्दसमन्वितौ।  
विहृत्याथ यथायोगं व्रजमेत्य महाबलौ॥ ५०॥

गोपैस्समानैस्सहितौ क्रीडन्तावमराविव।  
एवं तावूषतुस्तत्र रामकृष्णौ महाद्युती॥ ५१॥