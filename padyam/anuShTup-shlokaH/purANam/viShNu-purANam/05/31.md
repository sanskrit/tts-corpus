+++
title = "३१"

+++


संस्तुतो भगवानित्थं देवराजेन केशवः।  
प्रहस्य भावगम्भीरमुवाचेन्द्रं द्विजोत्तम॥ १॥

देवराजो भवानिन्द्रो वयं मर्त्या जगत्पते।  
क्षन्तव्यं भवतैवेदमपराधं कृतं मम॥ २॥

पारिजाततरुश्चायं नीयतामुचितास्पदम्।  
गृहीतोऽयं मया शक्र सत्यावचनकारणात्॥ ३॥

वज्रं चेदं गृहाण त्वं यदत्र प्रहितं त्वया।  
तवैवैतत्प्रहरणं शक्र वैरिविदारणम्॥ ४॥

विमोहयसि मामीश मर्त्योऽहमिति किं वदन्।  
जानीमस्त्वां भगवतो न तु सूक्ष्मविदो वयम्॥ ५॥

योऽसि सोऽसि जगत्त्राणप्रवृत्तो नाथ संस्थितः।  
जगतश्शल्यनिष्कर्षं करोष्यसुरसूदन॥ ६॥

नीयतां पारिजातोऽयं कृष्ण द्वारवतीं पुरीम्।  
मर्त्यलोके त्वया त्यक्ते नायं संस्थास्यते भुवि॥ ७॥

देवदेव जगन्नाथ कृष्ण विष्णो महाभुज।  
शङ्खचक्रगदापाणे क्षमस्वैतद्‍व्यतिक्रमम्॥ ८॥

तथेत्युक्त्वा च देवेन्द्रमाजगाम भुवं हरिः।  
प्रसक्तैः सिद्धगन्धर्वैः स्तूयमानः सुरर्षिभिः॥ ९॥

ततश्शङ्खमुपाध्माय द्वारकोपरि संस्थितः।  
हर्षमुत्पादयामास द्वारकावासिनां द्विज॥ १०॥

अवतीर्याथ गरुडात्सत्यभामासहायवान्।  
निष्कुटे स्थापयामास पारिजातं महातरुम्॥ ११॥

यमभ्येत्य जनस्सर्वो जातिं स्मरति पौर्विकीम्।  
वास्यते यस्य पुष्पोत्थगन्धेनोर्वी त्रियोजनम्॥ १२॥

ततस्ते यादवास्सर्वे देहबन्धानमानुषान्।  
ददृशुः पादपे तस्मिन् कुर्वन्तो मुखदर्शनम्॥ १३॥

किंकरैस्समुपानीतं हस्त्यश्वादि ततो धनम्।  
विभज्य प्रददौ कृष्णो बान्धवानां महामतिः॥ १४॥  
कन्याश्च कृष्णो जग्राह नरकस्य परिग्रहान्॥ १५॥

ततः काले शुभे प्राप्ते उपयेमे जनार्दनः।  
ताः कन्या नरकेणासन्सर्वतो यास्समाहृताः॥ १६॥

एकस्मिन्नेव गोविन्दः काले तासां महामुने।  
जग्राह विधिवत्पाणीन‍्पृथग्गेहेषु धर्मतः॥ १७॥

षोडशस्त्रीसहस्राणि शतमेकं ततोऽधिकम्।  
तावन्ति चक्रे रूपाणि भगवान् मधुसूदनः॥ १८॥

एकैकमेव ताः कन्या मेनिरे मधुसूदनः।  
ममैव पाणिग्रहणं मैत्रेय कृतवानिति॥ १९॥

निशासु च जगत्स्रष्टा तासां गेहेषु केशवः।  
उवास विप्र सर्वासां विश्वरूपधरो हरिः॥ २०॥