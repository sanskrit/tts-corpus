+++
title = "०१"

+++


नृपाणां कथितस्सर्वो भवता वंशविस्तरः।  
वंशानुचरितं चैव यथावदनुवर्णितम्॥ १॥

अंशावतारो ब्रह्मर्षे योऽयं यदुकुलोद्भवः।  
विष्णोस्तं विस्तरेणाहं श्रोतुमिच्छामि तत्त्वतः॥ २॥

चकार यानि कर्माणि भगवान‍्पुरुषोत्तमः।  
अंशांशेनावतीर्योर्व्यां तत्र तानि मुने वद॥ ३॥

मैत्रेय श्रूयतामेतद्यत्पृष्टोऽहमिह त्वया।  
विष्णोरंशांशसम्भूतिचरितं जगतो हितम्॥ ४॥

देवकस्य सुतां पूर्वं वसुदेवो महामुने।  
उपयेमे महाभागां देवकीं देवतोपमाम्॥ ५॥

कंसस्तयोर्वररथं चोदयामास सारथिः।  
वसुदेवस्य देवक्याः संयोगे भोजनन्दनः॥ ६॥

अथान्तरिक्षे वागुच्चैः कंसमाभाष्य सादरम्।  
मेघगम्भीरनिर्घोषं समाभाष्येदमब्रवीत्॥ ७॥

यामेतां वहसे मूढ सह भर्त्रा रथे स्थिताम्।  
अस्यास्तवाष्टमो गर्भः प्राणानपहरिष्यति॥ ८॥

इत्याकर्ण्य समुत्पाट्य खड्गं कंसो महाबलः।  
देवकीं हन्तुमारब्धो वसुदेवोऽब्रवीदिदम्॥ ९॥

न हन्तव्या महाभाग देवकी भवतानघ।  
समर्पयिष्ये सकलान‍्गर्भानस्योदरोद्भवान्॥ १०॥

तथेत्याह ततः कंसो वसुदेवं द्विजोत्तम।  
न घातयामास च तां देवकीं सत्यगौरवात्॥ ११॥

एतस्मिन्नेव काले तु भूरिभारावपीडिता।  
जगाम धरणी मेरौ समाजं त्रिदिवौकसाम्॥ १२॥

सब्रह्मकान्सुरान्सर्वान्प्रणिपत्याथ मेदिनी।  
कथयामास तत्सर्वं खेदात्करुणभाषिणी॥ १३॥

अग्निस्सुवर्णस्य गुरुर्गवां सूर्यः परो गुरुः।  
ममाप्यखिललोकानां गुरुर्नारायणो गुरुः॥ १४॥

प्रजापतिपतिर्ब्रह्मा पूर्वेषामपि पूर्वजः।  
कलाकाष्ठानिमेषात्मा कालश्चाव्यक्तमूर्त्तिमान्॥ १५॥  
तदंशभूतस्सर्वेषां समूहो वस्सुरोत्तमाः॥ १६॥

आदित्या मरुतस्साध्या रुद्रा वस्वश्विवह्नयः।  
पितरो ये च लोकानां स्रष्टारोऽत्रिपुरोगमाः॥ १७॥  
एते तस्याप्रमेयस्य विष्णो रूपं महात्मनः॥ १८॥

यक्षराक्षसदैतेयपिशाचोरगदानवाः।  
गन्धर्वाप्सरसश्चैव रूपं विष्णोर्महात्मनः॥ १९॥

ग्रहर्क्षतारकाचित्रगगनाग्निजलानिलाः।  
अहं च विषयाश्चैव सर्वं विष्णुमयं जगत्॥ २०॥

तथाप्यनेकरूपस्य तस्य रूपाण्यहर्निशम्।  
बाध्यबाधकतां यान्ति कल्लोला इव सागरे॥ २१॥

तत्साम्प्रतममी दैत्याः कालनेमिपुरोगमाः।  
मर्त्यलोकं समाक्रम्य बाधन्तेऽहर्निशं प्रजाः॥ २२॥

कालनेमिर्हतो योऽसौ विष्णुना प्रभविष्णुना।  
उग्रसेनसुतः कंसस्सम्भूतस्स महासुरः॥ २३॥

अरिष्टो धेनुकः केशी प्रलम्बो नरकस्तथा।  
सुन्दोऽसुरस्तथात्युग्रो बाणश्चापि बलेस्सुतः॥ २४॥  
तथान्ये च महावीर्या नृपाणां भवनेषु ये।  
समुत्पन्ना दुरात्मानस्तान्न संख्यातुमुत्सहे॥ २५॥

अक्षौहिण्योऽत्र बहुला दिव्यमूर्त्तिधरास्सुराः।  
महाबलानां दृप्तानां दैत्येन्द्राणां ममोपरि॥ २६॥

तद्भूरिभारपीडार्त्ता न शक्नोम्यमरेश्वराः।  
विभर्त्तुमात्मानमहमिति विज्ञापयामि वः॥ २७॥

क्रियतां तन्महाभागा मम भारावतारणम्।  
यथा रसातलं नाहं गच्छेयमतिविह्वला॥ २८॥

इत्याकर्ण्य धरावाक्यमशेषैस्त्रिदशेश्वरैः।  
भुवो भारावतारार्थं ब्रह्मा प्राह प्रचोदितः॥ २९॥

यथाह वसुधा सर्वं सत्यमेव दिवौकसः।  
अहं भवो भवन्तश्च सर्वे नारायणात्मकाः॥ ३०॥

विभूतयश्च यास्तस्य तासामेव परस्परम्।  
आधिक्यं न्यूनता बाध्यबाधकत्वेन वर्तते॥ ३१॥

तदागच्छत गच्छाम क्षीराब्धेस्तटमुत्तमम्।  
तत्राराध्य हरं तस्मै सर्वं विज्ञापयाम वै॥ ३२॥

सर्वथैव जगत्यर्थे स सर्वात्मा जगन्मयः।  
सत्त्वांशेनावतीर्योर्व्यां धर्मस्य कुरुते स्थितिम्॥ ३३॥

इत्युक्त्वा प्रययौ तत्र सह देवैः पितामहः।  
समाहितमनाश्चैवं तुष्टाव गरुडध्वजम्॥ ३४॥

द्वे विद्ये त्वमनाम्नाय परा चैवापरा तथा।  
त एव भवतो रूपे मूर्तामूर्तात्मिके प्रभो॥ ३५॥

द्वे ब्रह्मणी त्वणीयोऽतिस्थूलात्मन्सर्व सर्ववित्।  
शब्दब्रह्म परं चैव ब्रह्म ब्रह्ममयस्य यत्॥ ३६॥

ऋग्वेदस्त्वं यजुर्वेदस्सामवेदस्त्वथर्वणः।  
शिक्षाकल्पोनिरुक्तं च च्छन्दोज्यौतिषमेवच॥ ३७॥

इतिहासपुराणे च तथा व्याकरणं प्रभो।  
मीमांसा न्यायशास्त्रं च धर्मशास्त्राण्यधोक्षज॥ ३८॥

आत्मात्मदेहगुणवद्विचाराचारि यद्वचः।  
तदप्याद्यपते नान्यदध्यात्मात्मस्वरूपवत्॥ ३९॥

त्वमव्यक्तमनिर्देश्यमचिन्त्यानामवर्णवत्।  
अपाणिपादरूपं च शुद्धं नित्यं परात्परम्॥ ४०॥

शृणोष्यकर्णः परिपश्यसि त्व-  
मचक्षुरेको बहुरूपरूपः।  
अपादहस्तो जवनो ग्रहीता  
त्वं वेत्सि सर्वं न च सर्ववेद्यः॥ ४१॥

अणोरणीयांसमसत्स्वरूपं  
त्वां पश्यतोऽज्ञाननिवृत्तिरग्र्या।  
धीरस्य धीरस्य बिभर्त्ति नान्य-  
द्वरेण्यरूपात्परतः परात्मन्॥ ४२॥

त्वं विश्वनाभिर्भुवनस्य गोप्ता  
सर्वाणि भूतानि तवान्तराणि।  
यद्भूतभव्यं यदणोरणीयः  
पुमांस्त्वमेकः प्रकृतेः परस्तात्॥ ४३॥

एकश्चतुर्द्धा भगवान‍्हुताशो  
वर्चोविभूतिं जगतो ददासि।  
त्वं विश्वतश्चक्षुरनन्तमूर्ते  
त्रेधा पदं त्वं निदधासि धातः॥ ४४॥

यथाग्निरेको बहुधा समिध्यते  
विकारभेदैरविकाररूपः।  
तथा भवान‍्सर्वगतैकरूपी  
रूपाण्यशेषाण्यनुपुष्यतीश॥ ४५॥

एकं त्वमग्र्यं परमं पदं य-  
त्पश्यन्ति त्वां सूरयो ज्ञानदृश्यम्।  
त्वत्तो नान्यत्किञ्चिदस्ति स्वरूपं  
यद्वा भूतं यच्च भव्यं परात्मन्॥ ४६॥

व्यक्ताव्यक्तस्वरूपस्त्वं समष्टिव्यष्टिरूपवान्।  
सर्वज्ञस्सर्ववित्सर्वशक्तिज्ञानबलर्द्धिमान्॥ ४७॥

अन्यूनश्चाप्यवृद्धिश्च स्वाधीनो नादिमान्वशी।  
क्लमतन्द्राभयक्रोधकामादिभिरसंयुतः॥ ४८॥

निरवद्यः परः प्राप्तेर्निरधिष्ठोऽक्षरः क्रमः।  
सर्वेश्वरः पराधारो धाम्नां धामात्मकोऽक्षयः॥ ४९॥

सकलावरणातीत निरालम्बनभावन।  
महाविभूतिसंस्थान नमस्ते पुरुषोत्तम॥ ५०॥

नाकारणात्कारणाद्वा कारणाकारणान्न च।  
शरीरग्रहणं वापि धर्मत्राणाय केवलम्॥ ५१॥

इत्येवं संस्तवं श्रुत्वा मनसा भगवानजः।  
ब्रह्माणमाह प्रीतेन विश्वरूपं प्रकाशयन्॥ ५२॥

भो भो ब्रह्मंस्त्वया मत्तस्सह देवैर्यदिष्यते।  
तदुच्यतामशेषं च सिद्धमेवावधार्यताम्॥ ५३॥

ततो ब्रह्मा हरेर्दिव्यं विश्वरूपमवेक्ष्य तत्।  
तुष्टाव भूयो देवेषु साध्वसावनतात्मसु॥ ५४॥

नमो नमस्तेऽस्तु सहस्रकृत्वः  
सहस्रबाहो बहुवक्त्रपाद।  
नमो नमस्ते जगतः प्रवृत्ति-  
विनाशसंस्थानकराप्रमेय॥ ५५॥

सूक्ष्मातिसूक्ष्मातिबृहत्प्रमाण  
गरीयसामप्यतिगौरवात्मन्।  
प्रधानबुद्धीन्द्रियवत्प्रधान-  
मूलात्परात्मन‍्भगवन‍्प्रसीद॥ ५६॥

एषा मही देव महीप्रसूतै-  
र्महासुरैः पीडितशैलबन्धा।  
परायणां त्वां जगतामुपैति  
भारावतारार्थमपारसार॥ ५७॥

एते वयं वृत्ररिपुस्तथायं  
नासत्यदस्रौ वरुणस्तथैव।  
इमे च रुद्रा वसवस्ससूर्या-  
स्समीरणाग्निप्रमुखास्तथान्ये॥ ५८॥  
सुरास्समस्तास्सुरनाथ कार्य-  
मेभिर्मया यच्च तदीश सर्वम्।  
आज्ञापयाज्ञां परिपालयन्त-  
स्तवैव तिष्ठाम सदास्तदोषाः॥ ५९॥

एवं संस्तूयमानस्तु भगवान‍्परमेश्वरः।  
उज्जहारात्मनः केशौ सितकृष्णौ महामुने॥ ६०॥

उवाच च सुरानेतौ मत्केशौ वसुधातले।  
अवतीर्य भुवो भारक्लेशहानिं करिष्यतः॥ ६१॥

सुराश्च सकलास्स्वांशैरवतीर्य महीतले।  
कुर्वन्तु युद्धमुन्मत्तैः पूर्वोत्पन्नैर्महासुरैः॥ ६२॥

ततः क्षयमशेषास्ते दैतेया धरणीतले।  
प्रयास्यन्ति न सन्देहो मद‍्दृक्पातविचूर्णिताः॥ ६३॥

वसुदेवस्य या पत्नी देवकी देवतोपमा।  
तत्रायमष्टमो गर्भो मत्केशो भविता सुराः॥ ६४॥

अवतीर्य च तत्रायं कंसं घातयिता भुवि।  
कालनेमिं समुद्भूतमित्युक्त्वान्तर्दधे हरिः॥ ६५॥

अदृश्याय ततस्तस्मै प्रणिपत्य महामुने।  
मेरुपृष्ठं सुरा जग्मुरवतेरुश्च भूतले॥ ६६॥

कंसाय चाष्टमो गर्भो देवक्या धरणीधरः।  
भविष्यतीत्याचचक्षे भगवान्नारदो मुनिः॥ ६७॥

कंसोऽपि तदुपश्रुत्य नारदात्कुपितस्ततः।  
देवकीं वसुदेवं च गृहे गुप्तावधारयत्॥ ६८॥

वसुदेवेन कंसाय तेनैवोक्तं यथा पुरा।  
तथैव वसुदेवोऽपि पुत्रमर्पितवान्द्विज॥ ६९॥

हिरण्यकशिपोः पुत्राष्षड्‍गर्भा इति विश्रुताः।  
विष्णुप्रयुक्ता तान्निद्रा क्रमाद‍्गर्भानयोजयत्॥ ७०॥

योगनिद्रा महामाया वैष्णवी मोहितं यया।  
अविद्यया जगत्सर्वं तामाह भगवान‍्हरिः॥ ७१॥

निद्रे गच्छ ममादेशात्पातालतलसंश्रयान्।  
एकैकत्वेन षड्गर्भान‍्देवकीजठरं नय॥ ७२॥

हतेषु तेषु कंसेन शेषाख्योंऽशस्सतो मम।  
अंशांशेनोदरे तस्यास्सप्तमः सम्भविष्यति॥ ७३॥

गोकुले वसुदेवस्य भार्यान्या रोहिणी स्थिता।  
तस्यास्स सम्भूतिसमं देवि नेयस्त्वयोदरम्॥ ७४॥

सप्तमो भोजराजस्य भयाद्रोधोपरोधतः।  
देवक्याः पतितो गर्भ इति लोको वदिष्यति॥ ७५॥

गर्भसङ्कर्षणात्सोऽथ लोके सङ्कर्षणेति वै।  
संज्ञामवाप्स्यते वीरश्श्वेताद्रिशिखरोपमः॥ ७६॥

ततोऽहं सम्भविष्यामि देवकीजठरे शुभे।  
गर्भे त्वया यशोदाया गन्तव्यमविलम्बितम्॥ ७७॥

प्रावृट्काले च नभसि कृष्णाष्टम्यामहं निशि।  
उत्पत्स्यामि नवम्यां तु प्रसूतिं त्वमवाप्स्यसि॥ ७८॥

यशोदाशयने मां तु देवक्यास्त्वामनिन्दिते।  
मच्छक्तिप्रेरितमतिर्वसुदेवो नयिष्यति॥ ७९॥

कंसश्च त्वामुपादाय देवि शैलशिलातले।  
प्रक्षेप्स्यत्यन्तरिक्षे च संस्थानं त्वमवाप्स्यसि॥ ८०॥

ततस्त्वां शतदृक्छक्रः प्रणम्य मम गौरवात्।  
प्रणिपातानतशिरा भगिनीत्वे ग्रहीष्यति॥ ८१॥

त्वं च शुम्भनिशुम्भादीन‍्हत्वा दैत्यान‍्सहस्रशः।  
स्थानैरनेकैः पृथिवीमशेषां मण्डयिष्यसि॥ ८२॥

त्वं भूतिः सन्नतिः क्षान्तिः कान्तिर्द्यौः पृथिवी धृतिः।  
लज्जा पुष्टिरुषा या तु काचिदन्या त्वमेव सा॥ ८३॥

ये त्वामार्येति दुर्गेति वेदगर्भाम्बिकेति च।  
भद्रेति भद्रकालीति क्षेमदा भाग्यदेति च॥ ८४॥  
प्रातश्चैवापराह्णे च स्तोष्यन्त्यानम्रमूर्त्तयः।  
तेषां हि प्रार्थितं सर्वं मत्प्रसादाद्भविष्यति॥ ८५॥

सुरामांसोपहारैश्च भक्ष्यभोज्यैश्च पूजिता।  
नृणामशेषकामांस्त्वं प्रसन्ना सम्प्रदास्यसि॥ ८६॥

ते सर्वे सर्वदा भद्रे मत्प्रसादादसंशयम्।  
असन्दिग्धा भविष्यन्ति गच्छ देवि यथोदितम्॥ ८७॥