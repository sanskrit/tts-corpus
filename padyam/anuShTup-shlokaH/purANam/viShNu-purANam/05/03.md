+++
title = "०३"

+++


एवं संस्तूयमाना सा देवैर्देवमधारयत्।  
गर्भेण पुण्डरीकाक्षं जगतस्त्राणकारणम्॥ १॥

ततोऽखिलजगत्पद्मबोधायाच्युतभानुना।  
देवकीपूर्वसन्ध्यायामाविर्भूतं महात्मना॥ २॥

तज्जन्मदिनमत्यर्थमाह्लाद्यमलदिङ्मुखम्।  
बभूव सर्वलोकस्य कौमुदी शशिनो यथा॥ ३॥

सन्तस्सन्तोषमधिकं प्रशमं चण्डमारुताः।  
प्रसादं निम्नगा याता जायमाने जनार्दने॥ ४॥

सिन्धवो निजशब्देन वाद्यं चक्रुर्मनोहरम्।  
जगुर्गन्धर्वपतयो ननृतुश्चाप्सरोगणाः॥ ५॥

ससृजुः पुष्पवर्षाणि देवा भुव्यन्तरिक्षगाः।  
जज्वलुश्चाग्नयश्शान्ता जायमाने जनार्दने॥ ६॥

मन्दं जगर्जुर्जलदाः पुष्पवृष्टिमुचो द्विज।  
अर्द्धरात्रेऽखिलाधारे जायमाने जनार्दने॥ ७॥

फुल्लेन्दीवरपत्राभं चतुर्बाहुमुदीक्ष्य तम्।  
श्रीवत्सवक्षसं जातं तुष्टावानकदुन्दुभिः॥ ८॥

अभिष्टूय च तंवाग्भिः प्रसन्नाभिर्महामतिः।  
विज्ञापयामास तदा कंसाद्भीतो द्विजोत्तम॥ ९॥

जातोऽसि देवदेवेश शङ्खचक्रगदाधरम्।  
दिव्यरूपमिदं देव प्रसादेनोपसंहर॥ १०॥

अद्यैव देव कंसोऽयं कुरुते मम घातनम्।  
अवतीर्ण इति ज्ञात्वा त्वमस्मिन्मम मन्दिरे॥ ११॥

योऽनन्तरूपोऽखिलविश्वरूपो  
गर्भेऽपि लोकान्वपुषा बिभर्त्ति।  
प्रसीदतामेष स देवदेवो  
यो माययाविष्कृतबालरूपः॥ १२॥

उपसंहर सर्वात्मन् रूपमेतच्चतुर्भुजम्।  
जानातु मावतारं ते कंसोऽयं दितिजन्मजः॥ १३॥

स्तुतोऽहं यत्त्वया पूर्वं पुत्रार्थिन्या तदद्य ते।  
सफलं देवि सञ्जातं जातोऽहं यत्तवोदरात्॥ १४॥

इत्युक्त्वा भगवांस्तूष्णीं बभूव मुनिसत्तम।  
वसुदेवोऽपि तं रात्रावादाय प्रययौ बहिः॥ १५॥

मोहिताश्चाभवंस्तत्र रक्षिणो योगनिद्रया।  
मथुराद्वारपालाश्च व्रजत्यानकदुन्दुभौ॥ १६॥

वर्षतां जलदानां च तोयमत्युल्बणं निशि।  
संवृत्यानुययौ शेषः फणैरानकदुन्दुभिम्॥ १७॥

यमुनां चातिगम्भीरां नानावर्त्तशताकुलाम्।  
वसुदेवो वहन्विष्णुं जानुमात्रवहां ययौ॥ १८॥

कंसस्य करदानाय तत्रैवाभ्यागतांस्तटे।  
नन्दादीन् गोपवृद्धांश्च यमुनाया ददर्श सः॥ १९॥

तस्मिन्काले यशोदापि मोहिता योगनिद्रया।  
तामेव कन्यां मैत्रेय प्रसूता मोहते जने॥ २०॥

वसुदेवोऽपि विन्यस्य बालमादाय दारिकाम्।  
यशोदाशयनात्तूर्णमाजगामामितद्युतिः॥ २१॥

ददृशे च प्रबुद्धा सा यशोदा जातमात्मजम्।  
नीलोत्पलदलश्यामं ततोऽत्यर्थं मुदं ययौ॥ २२॥

आदाय वसुदेवोऽपि दारिकां निजमन्दिरे।  
देवकीशयने न्यस्य यथापूर्वमतिष्ठत॥ २३॥

ततो बालध्वनिं श्रुत्वा रक्षिणस्सहसोत्थिताः।  
कंसायावेदयामासुर्देवकीप्रसवं द्विज॥ २४॥

कंसस्तूर्णमुपेत्यैनां ततो जग्राह बालिकाम्।  
मुञ्च मुञ्चेति देवक्या सन्नकण्ठ्या निवारितः॥ २५॥  
चिक्षेप च शिलापृष्ठे सा क्षिप्ता वियति स्थिता।  
अवाप रूपं सुमहत्सायुधाष्टमहाभुजम्॥ २६॥

प्रजहास तथैवोच्चैः कंसं च रुषिताब्रवीत्।  
किं मया क्षिप्तया कंस जातो यस्त्वां वधिष्यति॥ २७॥  
सर्वस्वभूतो देवानामासीन्मृत्युः पुरा स ते।  
तदेतत्सम्प्रधार्याशु क्रियतां हितमात्मनः॥ २८॥

इत्युक्त्वा प्रययौ देवी दिव्यस्रग्गन्धभूषणा।  
पश्यतो भोजराजस्य स्तुता सिद्धैर्विहायसा॥ २९॥