+++
title = "०४"

+++


कंसस्तदोद्विग्नमनाः प्राह सर्वान्महासुरान्।  
प्रलम्बकेशिप्रमुखानाहूयासुरपुंगवान्॥ १॥

हे प्रलम्ब महाबाहो केशिन् धेनुक पूतने।  
अरिष्टाद्यास्तथैवान्ये श्रूयतां वचनं मम॥ २॥

मां हन्तुममरैर्यत्नः कृतः किल दुरात्मभिः।  
मद्वीर्यतापितान्वीरो न त्वेतान्गणयाम्यहम्॥ ३॥

किमिन्द्रेणाल्पवीर्येण किं हरेणैकचारिणा।  
हरिणा वापि किं साध्यं छिद्रेष्वसुरघातिना॥ ४॥

किमादित्यैः किं वसुभिरल्पवीर्यैः किमग्निभिः।  
किं वान्यैरमरैः सर्वैर्मद‍्बाहुबलनिर्जितैः॥ ५॥

किं न दृष्टोऽमरपतिर्मया संयुगमेत्य सः।  
पृष्ठेनैव वहन्बाणानपागच्छन्न वक्षसा॥ ६॥

मद्राष्ट्रे वारिता वृष्टिर्यदा शक्रेण किं तदा।  
मद्बाणभिन्नैर्जलदैर्नापो मुक्ता यथेप्सिताः॥ ७॥

किमुर्व्यामवनीपाला मद‍्बाहुबलभीरवः।  
न सर्वे सन्नतिं याता जरासन्धमृते गुरुम्॥ ८॥

अमरेषु ममावज्ञा जायते दैत्यपुंगवाः।  
हास्यं मे जायते वीरास्तेषु यत्नपरेष्वपि॥ ९॥

तथापि खलु दुष्टानां तेषामप्यधिकं मया।  
अपकाराय दैत्येन्द्रा यतनीयं दुरात्मनाम्॥ १०॥

तद्ये यशस्विनः केचित्पृथिव्यां ये च याजकाः।  
कार्यो देवापकाराय तेषां सर्वात्मना वधः॥ ११॥

उत्पन्नश्चापि मे मृत्युर्भूतपूर्वस्स वै किल।  
इत्येतद्दारिका प्राह देवकीगर्भसम्भवा॥ १२॥

तस्माद‍्बालेषु च परो यत्नः कार्यो महीतले।  
यत्रोद्रिक्तं बलं बाले स हन्तव्यः प्रयत्नतः॥ १३॥

इत्याज्ञाप्यासुरान्कंसः प्रविश्याशु गृहं ततः।  
मुमोच वसुदेवं च देवकीं च निरोधतः॥ १४॥

युवयोर्घातिता गर्भा वृथैवैते मयाधुना।  
कोऽप्यन्य एव नाशाय बालो मम समुद‍्गतः॥ १५॥

तदलं परितापेन नूनं तद्भाविनो हि ते।  
अर्भका युवयोर्दोषाच्चायुषो यद्वियोजिताः॥ १६॥

इत्याश्वास्य विमुक्त्वा च कंसस्तौ परिशंकितः।  
अन्तर्गृहं द्विजश्रेष्ठ प्रविवेश ततः स्वकम्॥ १७॥