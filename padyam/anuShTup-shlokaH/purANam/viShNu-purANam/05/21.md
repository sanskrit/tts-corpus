+++
title = "२१"

+++


तौ समुत्पन्नविज्ञानौ भगवत्कर्मदर्शनात्।  
देवकीवसुदेवौ तु दृष्ट्वा मायां पुनर्हरिः।  
मोहाय यदुचक्रस्य विततान स वैष्णवीम्॥ १॥

उवाच चाम्ब हे तात चिरादुत्कण्ठितेन मे।  
भवन्तौ कंसभीतेन दृष्टौ सङ्कर्षणेन च॥ २॥

कुर्वतां याति यः कालो मातापित्रोरपूजनम्।  
तत्खण्डमायुषो व्यर्थमसाधूनां हि जायते॥ ३॥

गुरुदेवद्विजातीनां मातापित्रोश्च पूजनम्।  
कुर्वतां सफलः कालो देहिनां तात जायते॥ ४॥

तत्क्षन्तव्यमिदं सर्वमतिक्रमकृतं पितः।  
कंसवीर्यप्रतापाभ्यामावयोः परवश्ययोः॥ ५॥

इत्युक्त्वाथ प्रणम्योभौ यदुवृद्धाननुक्रमात्।  
यथावदभिपूज्याथ चक्रतुः पौरमाननम्॥ ६॥

कंसपत्न्यस्ततः कंसं परिवार्य हतं भुवि।  
विलेपुर्मातरश्चास्य दुःखशोकपरिप्लुताः॥ ७॥

बहुप्रकारमत्यर्थं पश्चात्तापातुरो हरिः।  
तास्समाश्वासयामास स्वयमस्राविलेक्षणः॥ ८॥

उग्रसेनं ततो बन्धान्मुमोच मधुसूदनः।  
अभ्यसिञ्चत्तदैवैनं निजराज्ये हतात्मजम्॥ ९॥

राज्येऽभिषिक्तः कृष्णेन यदुसिंहस्सुतस्य सः।  
चकार प्रेतकार्याणि ये चान्ये तत्र घातिताः॥ १०॥

कृतौद‍‍्र्ध्वदैहिकं चैनं सिंहासनगतं हरिः।  
उवाचाज्ञापय विभो यत्कार्यमविशङ्कितः॥ ११॥

ययातिशापाद्वंशोऽयमराज्यार्होऽपि साम्प्रतम्।  
मयि भृत्ये स्थिते देवानाज्ञापयतु किं नृपैः॥ १२॥

इत्युक्त्वा सोऽस्मरद्वायुमाजगाम च तत्क्षणात्।  
उवाच चैनं भगवान‍्केशवः कार्यमानुषः॥ १३॥

गच्छेदं ब्रूहि वायो त्वमलं गर्वेण वासव।  
दीयतामुग्रसेनाय सुधर्मा भवता सभा॥ १४॥

कृष्णो ब्रवीति राजार्हमेतद्रत्नमनुत्तमम्।  
सुधर्माख्यसभा युक्तमस्यां यदुभिरासितुम्॥ १५॥

इत्युक्तः पवनो गत्वा सर्वमाह शचीपतिम्।  
ददौ सोऽपि सुधर्माख्यां सभां वायोः पुरन्दरः॥ १६॥

वायुना चाहृतां दिव्यां सभां ते यदुपुङ्गवाः।  
बुभुजुस्सर्वरत्नाढ्यां गोविन्दभुजसंश्रयाः॥ १७॥

विदिताखिलविज्ञानौ सर्वज्ञानमयावपि।  
शिष्याचार्यक्रमं वीरौ ख्यापयन्तौ यदूत्तमौ॥ १८॥  
ततस्सान्दीपनिं काश्यमवन्तिपुरवासिनम्।  
विद्यार्थं जग्मतुर्बालौ कृतोपनयनक्रमौ॥ १९॥

वेदाभ्यासकृतप्रीती सङ्कर्षणजनार्दनौ।  
तस्य शिष्यत्वमभ्येत्य गुरुवृत्तिपरौ हि तौ।  
दर्शयाञ्चक्रतुर्वीरावाचारमखिले जने॥ २०॥

सरहस्यं धनुर्वेदं ससङ्ग्रहमधीयताम्।  
अहोरात्रचतुष्षष्ट्या तदद्भुतमभूद‍‍्द्विज॥ २१॥

सान्दीपनिरसम्भाव्यं तयोः कर्मातिमानुषम्।  
विचिन्त्य तौ तदा मेने प्राप्तौ चन्द्रदिवाकरौ॥ २२॥

साङ्गांश्च चतुरो वेदान‍्सर्वशास्त्राणि चैव हि।  
अस्त्रग्राममशेषं च प्रोक्तमात्रमवाप्य तौ॥ २३॥  
ऊचतुर्व्रिया ते दातव्या गुरुदक्षिणा॥ २४॥

सोऽप्यतीन्द्रियमालोक्य तयोः कर्म महामतिः।  
अयाचत मृतं पुत्रं प्रभासे लवणार्णवे॥ २५॥

गृहीतास्त्रौ ततस्तौ तु सार्घ्यहस्तो महोदधिः।  
उवाच न मया पुत्रो हृतस्सान्दीपनेरिति॥ २६॥

दैत्यः पञ्चजनो नाम शङ्खरूपस्स बालकम्।  
जग्राह योऽस्ति सलिले ममैवासुरसूदन॥ २७॥

इत्युक्तोऽन्तर्जलं गत्वा हत्वा पञ्चजनं च तम्।  
कृष्णो जग्राह तस्यास्थिप्रभवं शङ्खमुत्तमम्॥ २८॥

यस्य नादेन दैत्यानां बलहानिरजायत।  
देवानां ववृधे तेजो यात्यधर्मश्च सङ्क्षयम्॥ २९॥

तं पाञ्चजन्यमापूर्य गत्वा यमपुरं हरिः।  
बलदेवश्च बलवाञ्जित्वा वैवस्वतं यमम्॥ ३०॥  
तं बालं यातनासंस्थं यथापूर्वशरीरिणम्।  
पित्रे प्रदत्तवान‍्कृष्णो बलश्च बलिनां वरः॥ ३१॥

मथुरां च पुनः प्राप्तावुग्रसेनेन पालिताम्।  
प्रहृष्टपुरुषस्त्रीकामुभौ रामजनार्दनौ॥ ३२॥