+++
title = "२७"

+++


शम्बरेण हृतो वीरः प्रद्युम्नः स कथं मुने।  
शम्बरः स महावीर्यः प्रद्युम्नेन कथं हतः॥ १॥

यस्तेनापहृतः पूर्वं स कथं विजघान तम्।  
एतद्विस्तरतः श्रोतुमिच्छामि सकलं गुरो॥ २॥

षष्ठेऽह्नि जातमात्रं तु प्रद्युम्नं सूतिकागृहात्।  
ममैष हन्तेति मुने हृतवान‍्कालशम्बरः॥ ३॥

हृत्वा चिक्षेप चैवैनं ग्राहोग्रे लवणार्णवे।  
कल्लोलजनितावर्त्ते सुघोरे मकरालये॥ ४॥

पातितं तत्र चैवैको मत्स्यो जग्राह बालकम्।  
न ममार च तस्यापि जठराग्निप्रदीपितः॥ ५॥

मत्स्यबन्धैश्च मत्स्योऽसौ मत्स्यैरन्यैस्सह द्विज।  
घातितोऽसुरवर्याय शम्बराय निवेदितः॥ ६॥

तस्य मायावती नामपत्नी सर्वगृहेश्वरी।  
कारयामास सूदानामाधिपत्यमनिन्दिता॥ ७॥

दारिते मत्स्यजठरे सा ददर्शातिशोभनम्।  
कुमारं मन्मथतरोर्दग्धस्य प्रथमाङ्कुरम्॥ ८॥

कोऽयं कथमयं मत्स्यजठरे प्रविवेशितः।  
इत्येवं कौतुकाविष्टां तन्वीं प्राहाथ नारदः॥ ९॥

अयं समस्तजगतः स्थितिसंहारकारिणः।  
शम्बरेण हृतो विष्णोस्तनयः सूतिकागृहात्॥ १०॥  
क्षिप्तस्समुद्रे मत्स्येन निगीर्णस्ते गृहं गतः।  
नररत्नमिदं सुभ्रु विस्रब्धा परिपालय॥ ११॥

नारदेनैवमुक्ता सा पालयामास तं शिशुम्।  
बाल्यादेवातिरागेण रूपातिशयमोहिता॥ १२॥

स यदा यौवनाभोगभूषितोऽभून्महामते।  
साभिलाषा तदा सापि बभूव गजगामिनी॥ १३॥

मायावती ददौ तस्मै मायास्सर्वा महामुने।  
प्रद्युम्नायानुरागान्धा तन्न्यस्तहृदयेक्षणा॥ १४॥

प्रसज्जन्तीं तु तां प्राह स कार्ष्णिः कमलेक्षणाम्।  
मातृत्वमपहायाद्य किमेवं वर्तसेऽन्यथा॥ १५॥

सा तस्मै कथयामास न पुत्रस्त्वं ममेति वै।  
तनयं त्वामयं विष्णोर्हृतवान‍्कालशम्बरः॥ १६॥  
क्षिप्तः समुद्रे मत्स्यस्य सम्प्राप्तो जठरान्मया।  
सा हि रोदिति ते माता कान्ताद्याप्यतिवत्सला॥ १७॥

इत्युक्तश्शम्बरं युद्धे प्रद्युम्नः स समाह्वयत्।  
क्रोधाकुलीकृतमना युयुधे च महाबलः॥ १८॥

हत्वा सैन्यमशेषं तु तस्य दैत्यस्य यादवः।  
सप्त माया व्यतिक्रम्य मायां प्रयुयुजेऽष्टमीम्॥ १९॥

तया जघान तं दैत्यं मायया कालशम्बरम्।  
उत्पत्त्य च तया सार्धमाजगाम पितुः पुरम्॥ २०॥

अन्तःपुरे निपतितं मायावत्या समन्वितम्।  
तं दृष्ट्वा कृष्णसङ्कल्पा बभूवुः कृष्णयोषितः॥ २१॥

रुक्मिणी साभवत्प्रेम्णा सास्रदृष्टिरनिन्दिता।  
धन्यायाः खल्वयं पुत्रो वर्तते नवयौवने॥ २२॥

अस्मिन्वयसि पुत्रो मे प्रद्युम्नो यदि जीवति।  
सभाग्या जननी वत्स सा त्वया का विभूषिता॥ २३॥

अथवा यादृशः स्नेहो मम यादृग्वपुस्तव।  
हरेरपत्यं सुव्यक्तं भवान‍्वत्स भविष्यति॥ २४॥

एतस्मिन्नन्तरे प्राप्तस्सह कृष्णेन नारदः।  
अन्तःपुरचरां देवीं रुक्मिणीं प्राह हर्षयन्॥ २५॥

एष ते तनयः सुभ्रु हत्वा शम्बरमागतः।  
हृतो येनाभवद‍्बालो भवत्यास्सूतिकागृहात्॥ २६॥

इयं मायावती भार्या तनयस्यास्य ते सती।  
शम्बरस्य न भार्येयं श्रूयतामत्र कारणम्॥ २७॥

मन्मथे तु गते नाशं तदुद्भवपरायणा।  
शम्बरं मोहयामास मायारूपेण रूपिणी॥ २८॥

विहाराद्युपभोगेषु रूपं मायामयं शुभम्।  
दर्शयामास दैत्यस्य तस्येयं मदिरेक्षणा॥ २९॥

कामोऽवतीर्णः पुत्रस्ते तस्येयं दयिता रतिः।  
विशङ्का नात्र कर्तव्या स्नुषेयं तव शोभने॥ ३०॥

ततो हर्षसमाविष्टौ रुक्मिणीकेशवौ तदा।  
नगरी च समस्ता सा साधुसाध्वित्यभाषत॥ ३१॥

चिरं नष्टेन पुत्रेण सङ्गतां प्रेक्ष्य रुक्मिणीम्।  
अवाप विस्मयं सर्वो द्वारवत्यां तदा जनः॥ ३२॥