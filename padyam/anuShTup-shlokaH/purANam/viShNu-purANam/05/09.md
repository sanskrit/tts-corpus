+++
title = "०९"

+++


तस्मिन् रासभदैतेये सानुगे विनिपातिते।  
सौम्यं तद‍्गोपगोपीनां रम्यं तालवनं बभौ॥ १॥

ततस्तौ जातहर्षौ तु वसुदेवसुतावुभौ।  
हत्वा धेनुकदैतेयं भाण्डीरवटमागतौ॥ २॥

क्ष्वेलमानौ प्रगायन्तौ विचिन्वन्तौ च पादपान्।  
चारयन्तौ च गा दूरे व्याहरन्तौ च नामभिः॥ ३॥  
निर्योगपाशस्कन्धौ तौ वनमालाविभूषितौ।  
शुशुभाते महात्मानौ बालशृङ्गाविवर्षभौ॥ ४॥

सुवर्णाञ्जनचूर्णाभ्यां तौ तदा रूषिताम्बरौ।  
महेन्द्रायुधसंयुक्तौ श्वेतकृष्णाविवाम्बुदौ॥ ५॥

चेरतुर्लोकसिद्धाभिः क्रीडाभिरितरेतरम्।  
समस्तलोकनाथानां नाथभूतौ भुवं गतौ॥ ६॥

मनुष्यधर्माभिरतौ मानयन्तौ मनुष्यताम्।  
तज्जातिगुणयुक्ताभिः क्रीडाभिश्चेरतुर्वनम्॥ ७॥

ततस्त्वान्दोलिकाभिश्च नियुद्धैश्च महाबलौ।  
व्यायामं चक्रतुस्तत्र क्षेपणीयैस्तथाश्मभिः॥ ८॥

तल्लिप्सुरसुरस्तत्र ह्युभयो रममाणयोः।  
आजगाम प्रलम्बाख्यो गोपवेषतिरोहितः॥ ९॥

सोऽवगाहत निश्शंकस्तेषां मध्यममानुषः।  
मानुषं वपुरास्थाय प्रलम्बो दानवोत्तमः॥ १०॥

तयोश्छिद्रान्तरप्रेप्सुरविषह्यममन्यत।  
कृष्णं ततो रौहिणेयं हन्तुं चक्रे मनोरथम्॥ ११॥

हरिणाक्रीडनं नाम बालक्रीडनकं ततः।  
प्रकुर्वन्तो हि ते सर्वे द्वौ द्वौ युगपदुत्थितौ॥ १२॥

श्रीदाम्ना सहगोविन्दः प्रलम्बेन तथा बलः।  
गोपालैरपरैश्चान्ये गोपालाः पुप्लुवुस्ततः॥ १३॥

श्रीदामानं ततः कृष्णः प्रलम्बं रोहिणीसुतः।  
जितवान‍्कृष्णपक्षीयैर्गोपैरन्ये पराजिताः॥ १४॥

ते वाहयन्तस्त्वन्योन्यं भाण्डीरं वटमेत्य वै।  
पुनर्निववृतुस्सर्वे ये ये तत्र पराजिताः॥ १५॥

सङ्कर्षणं तु स्कन्धेन शीघ्रमुत्क्षिप्य दानवः।  
नभस्स्थलं जगामाशु सचन्द्र इव वारिदः॥ १६॥

असहन् रौहिणेयस्य स भारं दानवोत्तमः।  
ववृधे स महाकायः प्रावृषीव बलाहकः॥ १७॥

सङ्कर्षणस्तु तं दृष्ट्वा दग्धशैलोपमाकृतिम्।  
स्रग्दामलम्बाभरणं मुकुटाटोपमस्तकम्॥ १८॥  
रौद्रं शकटचक्राक्षं पादन्यासचलत्क्षितिम्।  
अभीतमनसा तेन रक्षसा रोहिणीसुतः।  
ह्रियमाणस्ततः कृष्णमिदं वचनमब्रवीत्॥ १९॥

कृष्ण कृष्ण ह्रिये ह्येष पर्वतोदग्रमूर्त्तिना।  
केनापि पश्य दैत्येन गोपालच्छद्मरूपिणा॥ २०॥

यदत्र साम्प्रतं कार्यं मया मधुनिषूदन।  
तत्कथ्यतां प्रयात्येष दुरात्मातित्वरान्वितः॥ २१॥

तमाह रामं गोविन्दः स्मितभिन्नोष्ठसम्पुटः।  
महात्मा रौहिणेयस्य बलवीर्यप्रमाणवित्॥ २२॥

किमयं मानुषो भावो व्यक्तमेवावलम्ब्यते।  
सर्वात्मन् सर्वगुह्यानां गुह्यगुह्यात्मना त्वया॥ २३॥

स्मराशेषजगद‍्बीजकारणं कारणाग्रजम्।  
आत्मानमेकं तद्वच्च जगत्येकार्णवे च यत्॥ २४॥

किं न वेत्सि यथाहं च त्वं चैकं कारणं भुवः।  
भारावतारणार्थाय मर्त्यलोकमुपागतौ॥ २५॥

नभश्शिरस्तेऽम्बुवहाश्च केशाः  
पादौ क्षितिर्वक्त्रमनन्त वह्निः।  
सोमो मनस्ते श्वसितं समीरणो  
दिशश्चतस्रोऽव्यय बाहवस्ते॥ २६॥

सहस्रवक्त्रो भगवन्महात्मा  
सहस्रहस्ताङ्घ्रशरीरभेदः।  
सहस्रपद्मोद्भवयोनिराद्य-  
स्सहस्रशस्त्वां मुनयो गृणन्ति॥ २७॥

दिव्यं हि रूपं तव वेत्ति नान्यो  
देवैरशेषैरवताररूपम्।  
तदर्च्यते वेत्सि न किं यदन्ते  
त्वय्येव विश्वं लयमभ्युपैति॥ २८॥

त्वया धृतेयं धरणी बिभर्ति  
चराचरं विश्वमनन्तमूर्ते।  
कृतादिभेदैरज कालरूपो  
निमेषपूर्वो जगदेतदत्सि॥ २९॥

अत्तं यथा बाडववह्निनाम्बु  
हिमस्वरूपं परिगृह्य कास्तम्*।  
हिमाचले भानुमतोंऽशुसंगा-  
ज्जलत्वमभ्येति पुनस्तदेव॥ ३०॥  
एवं त्वया संहरणेऽत्तमेत-  
ज्जगत्समस्तं त्वदधीनकं पुनः।  
तवैव सर्गाय समुद्यतस्य  
जगत्त्वमभ्येत्यनुकल्पमीश॥ ३१॥

भवानहं च विश्वात्मन्नेकमेव च कारणम्।  
जगतोऽस्य जगत्यर्थे भेदेनावां व्यवस्थितौ॥ ३२॥

तत्स्मर्यताममेयात्मंस्त्वयात्मा जहि दानवम्।  
मानुष्यमेवावलम्ब्य बन्धूनां क्रियतां हितम्॥ ३३॥

इति संस्मारितो विप्र कृष्णेन सुमहात्मना।  
विहस्य पीडयामास प्रलम्बं बलवान्बलः॥ ३४॥

मुष्टिना सोऽहनन्मूर्ध्नि कोपसंरक्तलोचनः।  
तेन चास्य प्रहारेण बहिर्याते विलोचने॥ ३५॥

स निष्कासितमस्तिष्को मुखाच्छोणितमुद्वमन्।  
निपपात महीपृष्ठे दैत्यवर्यो ममार च॥ ३६॥

प्रलम्बं निहतं दृष्ट्वा बलेनाद्भुतकर्मणा।  
प्रहृष्टास्तुष्टुवुर्गोपास्साधुसाध्विति चाब्रुवन्॥ ३७॥

संस्तूयमानो गोपैस्तु रामो दैत्ये निपातिते।  
प्रलम्बे सह कृष्णेन पुनर्गोकुलमाययौ॥ ३८॥