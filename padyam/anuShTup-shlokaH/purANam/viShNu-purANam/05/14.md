+++
title = "१४"

+++


प्रदोषाग्रे कदाचित्तु रासासक्ते जनार्दने।  
त्रासयन्समदो गोष्ठमरिष्टस्समुपागमत्॥ १॥

सतोयतोयदच्छायस्तीक्ष्णशृङ्गोऽर्कलोचनः।  
खुराग्रपातैरत्यर्थं दारयन्धरणीतलम्॥ २॥

लेलिहानस्सनिष्पेषं जिह्वयोष्ठौ पुनः पुनः।  
संरम्भाविद्धलाङ्गूलः कठिनस्कन्धबन्धनः॥ ३॥

उदग्रककुदाभोगप्रमाणो दुरतिक्रमः।  
विण्मूत्रलिप्तपृष्ठाङ्गो गवामुद्वेगकारकः॥ ४॥

प्रलम्बकण्ठोऽतिमुखस्तरुखाताङ्कताननः।  
पातयन्स गवां गर्भान्दैत्यो वृषभरूपधृक्॥ ५॥  
सूदयंस्तापसानुग्रो वनानटति यस्सदा॥ ६॥

ततस्तमतिघोराक्षमवेक्ष्यातिभयातुराः।  
गोपा गोपस्त्रियश्चैव कृष्ण कृष्णेति चुक्रुशुः॥ ७॥

सिंहनादं ततश्चक्रे तलशब्दं च केशवः।  
तच्छब्दश्रवणाच्चासौ दामोदरमुपाययौ॥ ८॥

अग्रन्यस्तविषाणाग्रः कृष्णकुक्षिकृतेक्षणः।  
अभ्यधावत दुष्टात्मा कृष्णं वृषभदानवः॥ ९॥

आयान्तं दैत्यवृषभं दृष्ट्वा कृष्णो महाबलः।  
न चचाल तदा स्थानादवज्ञास्मितलीलया॥ १०॥

आसन्नं चैव जग्राह ग्राहवन्मधुसूदनः।  
जघान जानुना कुक्षौ विषाणग्रहणाचलम्॥ ११॥

तस्य दर्पबलं भङ्‍क्त्वा गृहीतस्य विषाणयोः।  
अपीडयदरिष्टस्य कण्ठं क्लिन्नमिवाम्बरम्॥ १२॥

उत्पाट्य शृङ्गमेकं तु तेनैवाताडयत्ततः।  
ममार स महादैत्यो मुखाच्छोणितमुद्वमन्॥ १३॥

तुष्टुवुर्निहते तस्मिन्दैत्ये गोपा जनार्दनम्।  
जम्भे हते सहस्राक्षं पुरा देवगणा यथा॥ १४॥