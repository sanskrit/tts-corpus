+++
title = "२४"

+++


इत्थं स्तुतस्तदा तेन मुचुकुन्देन धीमता।  
प्राहेशः सर्वभूतानामनादिनिधनो हरिः॥ १॥

यथाभिवाञ्छितान्दिव्यान्गच्छ लोकान्नराधिप।  
अव्याहतपरैश्वर्यो मत्प्रसादोपबृंहितः॥ २॥

भुक्त्वा दिव्यान्महाभोगान्भविष्यसि महाकुले।  
जातिस्मरो मत्प्रसादात्ततो मोक्षमवाप्स्यसि॥ ३॥

इत्युक्तः प्रणिपत्येशं जगतामच्युतं नृपः।  
गुहामुखाद्विनिष्क्रान्तस्स ददर्शाल्पकान्नरान्॥ ४॥

ततः कलियुगं मत्वा प्राप्तं तप्तुं नृपस्तपः।  
नरनारायणस्थानं प्रययौ गन्धमादनम्॥ ५॥

कृष्णोऽपि घातयित्वारिमुपायेन हि तद‍्बलम्।  
जग्राह मथुरामेत्य हस्त्यश्वस्यन्दनोज्ज्वलम्॥ ६॥  
आनीय चोग्रसेनाय द्वारवत्यां न्यवेदयत्।  
पराभिभवनिश्शङ्कं बभूव च यदोः कुलम्॥ ७॥

बलदेवोऽपि मैत्रेय प्रशान्ताखिलविग्रहः।  
ज्ञातिदर्शनसोत्कण्ठः प्रययौ नन्दगोकुलम्॥ ८॥

ततो गोपांश्च गोपीश्च यथा पूर्वममित्रजित्।  
तथैवाभ्यवदत्प्रेम्णा बहुमानपुरस्सरम्॥ ९॥

स कैश्चित्सम्परिष्वक्तः कांश्चिच्च परिषस्वजे।  
हास्यं चक्रे समं कैश्चिद‍्गोपैर्गोपीजनैस्तथा॥ १०॥

प्रियाण्यनेकान्यवदन् गोपास्तत्र हलायुधम्।  
गोप्यश्च प्रेमकुपिताः प्रोचुस्सेर्ष्यमथापराः॥ ११॥

गोप्यः पप्रच्छुरपरा नागरीजनवल्लभः।  
कच्चिदास्ते सुखं कृष्णश्चलप्रेमलवात्मकः॥ १२॥

अस्मच्चेष्टामपहसन्न कच्चित्पुरयोषिताम्।  
सौभाग्यमानमधिकं करोति क्षणसौहृदः॥ १३॥

कच्चित्स्मरति नः कृष्णो गीतानुगमनं कलम्।  
अप्यसौ मातरं द्रष्टुं सकृदप्यागमिष्यति॥ १४॥

अथवा किं तदालापैः क्रियन्तामपराः कथाः।  
यस्यास्माभिर्विना तेन विनास्माकं भविष्यति॥ १५॥

पिता माता तथा भ्राता भर्ता बन्धुजनश्च किम्।  
सन्त्यक्तस्तत्कृतेऽस्माभिरकृतज्ञध्वजो हि सः॥ १६॥

तथापि कच्चिदालापमिहागमनसंश्रयम्।  
करोति कृष्णो वक्तव्यं भवता राम नानृतम्॥ १७॥

दामोदरोऽसौ गोविन्दः पुरस्त्रीसक्तमानसः।  
अपेतप्रीतिरस्मासु दुर्दर्शः प्रतिभाति नः॥ १८॥

आमन्त्रितश्च कृष्णेति पुनर्दामोदरेति च।  
जहसुस्सस्वरं गोप्यो हरिणा हृतचेतसः॥ १९॥

सन्देशैस्साममधुरैः प्रेमगर्भैरगर्वितैः।  
रामेणाश्वासिता गोप्यः कृष्णस्यातिमनोहरैः॥ २०॥

गोपैश्च पूर्ववद्रामः परिहासमनोहराः।  
कथाश्चकार रेमे च सह तैर्व्रजभूमिषु॥ २१॥