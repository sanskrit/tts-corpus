+++
title = "३२"

+++


प्रद्युम्नाद्या हरेः पुत्रा रुक्मिण्यां कथितास्तव।  
भानुभौमेरिकाद्यांश्च सत्यभामा व्यजायत॥ १॥

दीप्तिमत्ताम्रपक्षाद्या रोहिण्यां तनया हरेः।  
बभूवुर्जाम्बवत्यां च साम्बाद्या बलशालिनः॥ २॥

तनया भद्रविन्दाद्या नाग्नजित्यां महाबलाः।  
सङ्ग्रामजित्प्रधानास्तु शैव्यायां च हरेस्सुताः॥ ३॥

वृकाद्याश्च सुता माद्र्यां गात्रवत्प्रमुखान्सुतान्।  
अवाप लक्ष्मणा पुत्रान्कालिन्द्याश्च श्रुतादयः॥ ४॥

अन्यासां चैव भार्याणां समुत्पन्नानि चक्रिणः।  
अष्टायुतानि पुत्राणां सहस्राणि शतं तथा॥ ५॥

प्रद्युम्नः प्रथमस्तेषां सर्वेषां रुक्मिणीसुतः।  
प्रद्युम्नादनिरुद्धोऽभूद्वज्रस्तस्मादजायत॥ ६॥

अनिरुद्धो रणेऽरुद्धो बलेः पौत्रीं महाबलः।  
उषां बाणस्य तनयामुपयेमे द्विजोत्तम॥ ७॥

यत्र युद्धमभूद्घोरं हरिशङ्करयोर्महत्।  
छिन्नं सहस्रं बाहूनां यत्र बाणस्य चक्रिणा॥ ८॥

कथं युद्धमभूद‍्ब्रह्मन्नुषार्थे हरकृष्णयोः।  
कथं क्षयं च बाणस्य बाहूनां कृतवान्हरिः॥ ९॥

एतत्सर्वं महाभाग ममाख्यातुं त्वमर्हसि।  
महत्कौतूहलं जातं कथां श्रोतुमिमां हरेः॥ १०॥

उषा बाणसुता विप्र पार्वतीं सह शम्भुना।  
क्रीडन्तीमुपलक्ष्योच्चैः स्पृहां चक्रे तदाश्रयाम्॥ ११॥

ततस्सकलचित्तज्ञा गौरी तामाह भामिनीम्।  
अलमत्यर्थतापेन भर्त्रा त्वमपि रंस्यसे॥ १२॥

इत्युक्ता सा तया चक्रे कदेति मतिमात्मनः।  
को वा भर्ता ममेत्याह पुनस्तामाह पार्वती॥ १३॥

वैशाखशुक्लद्वादश्यां स्वप्ने योऽभिभवं तव।  
करिष्यति स ते भर्ता राजपुत्रि भविष्यति॥ १४॥

तस्यां तिथावुषास्वप्ने यथा देव्या समीरितम्।  
तथैवाभिभवं चक्रे कश्चिद्रागं च तत्र सा॥ १५॥

ततः प्रबुद्धा पुरुषमपश्यन्ती समुत्सुका।  
क्व गतोऽसीति निर्लज्जा मैत्रेयोक्तवती सखीम्॥ १६॥

बाणस्य मन्त्री कुम्भाण्डश्चित्रलेखा च तत्सुता।  
तस्याः सख्यभवत्सा च प्राह कोऽयं त्वयोच्यते॥ १७॥

यदा लज्जाकुला नास्यै कथयामास सा सखी।  
तदा विश्वासमानीय सर्वमेवाभ्यवादयत्॥ १८॥

विदितार्थां तु तामाह पुनश्चोषा यथोदितम्।  
देव्या तथैव तत्प्राप्तौ यो ह्युपायः कुरुष्व तम्॥ १९॥

दुर्विज्ञेयमिदं वक्तुं प्राप्तुं वापि न शक्यते।  
तथापि किञ्चित्कर्तव्यमुपकारं प्रिये तव॥ २०॥

सप्ताष्टदिनपर्यन्तं तावत्कालः प्रतीक्ष्यताम्।  
इत्युक्त्वाभ्यन्तरं गत्वा उपायं तमथाकरोत्॥ २१॥

ततः पटे सुरान्दैत्यान्गन्धर्वांश्च प्रधानतः।  
मनुष्यांश्च विलिख्यास्यै चित्रलेखा व्यदर्शयत्॥ २२॥

अपास्य सा तु गन्धर्वांस्तथोरगसुरासुरान्।  
मनुष्येषु ददौ दृष्टिं तेष्वप्यन्धकवृष्णिषु॥ २३॥

कृष्णरामौ विलोक्यासीत्सुभ्रूर्लज्जाजडेव सा।  
प्रद्युम्नदर्शने व्रीडादृष्टिं निन्येऽन्यतो द्विज॥ २४॥

दृष्टमात्रे ततः कान्ते प्रद्युम्नतनये द्विज।  
दृष्ट्वात्यर्थविलासिन्या लज्जा क्वापि निराकृता॥ २५॥

सोऽयं सोऽयमितीत्युक्ते तया सा योगगामिनी।  
चित्रलेखाब्रवीदेनामुषां बाणसुतां तदा॥ २६॥

अयं कृष्णस्य पौत्रस्ते भर्ता देव्या प्रसादितः।  
अनिरुद्ध इति ख्यातः प्रख्यातः प्रियदर्शनः॥ २७॥

प्राप्नोषि यदि भर्तारमिमं प्राप्तं त्वयाखिलम्।  
दुष्प्रवेशा पुरी पूर्वं द्वारका कृष्णपालिता॥ २८॥

तथापि यत्नाद्भर्तारमानयिष्यामि ते सखि।  
रहस्यमेतद्वक्तव्यं न कस्यचिदपि त्वया॥ २९॥

अचिरादागमिष्यामि सहस्व विरहं मम।  
ययौ द्वारवतीं चोषां समाश्वास्य ततः सखीम्॥ ३०॥