+++
title = "०२"

+++


यथोक्तं सा जगद्धात्री देवदेवेन वै तथा।  
षड्गर्भगर्भविन्यासं चक्रे चान्यस्य कर्षणम्॥ १॥

सप्तमे रोहिणीं गर्भे प्राप्ते गर्भं ततो हरिः।  
लोकत्रयोपकाराय देवक्याः प्रविवेश ह॥ २॥

योगनिद्रा यशोदायास्तस्मिन्नेव तथा दिने।  
सम्भूता जठरे तद्वद्यथोक्तं परमेष्ठिना॥ ३॥

ततो ग्रहगणस्सम्यक‍‍्प्रचचार दिवि द्विज।  
विष्णोरंशे भुवं याते ऋतवश्चाबभुश्शुभाः॥ ४॥

न सेहे देवकीं द्रष्टुं कश्चिदप्यतितेजसा।  
जाज्वल्यमानां तां दृष्ट्वा मनांसि क्षोभमाययुः॥ ५॥

अदृष्टाः पुरुषैस्स्त्रीभिर्देवकीं देवतागणाः।  
बिभ्राणां वपुषा विष्णुं तुष्टुवुस्तामहर्निशम्॥ ६॥

प्रकृतिस्त्वं परा सूक्ष्मा ब्रह्मगर्भाभवः पुरा।  
ततो वाणी जगद्धातुर्वेदगर्भासि शोभने॥ ७॥

सृज्यस्वरूपगर्भासि सृष्टिभूता सनातने।  
बीजभूता तु सर्वस्य यज्ञभूताभवस्त्रयी॥ ८॥

फलगर्भा त्वमेवेज्या वह्निगर्भा तथारणिः।  
अदितिर्देवगर्भा त्वं दैत्यगर्भा तथा दितिः॥ ९॥

ज्योत्स्ना वासरगर्भा त्वं ज्ञानगर्भासि सन्नतिः।  
नयगर्भा परा नीतिर्लज्जा त्वं प्रश्रयोद्वहा॥ १०॥

कामगर्भा तथेच्छा त्वं तुष्टिः सन्तोषगर्भिणी।  
मेधा च बोधगर्भासि धैर्यगर्भोद्वहा धृतिः॥ ११॥

ग्रहर्क्षतारकागर्भा द्यौरस्याखिलहैतुकी।  
एता विभूतयो देवि तथान्याश्च सहस्रशः।  
तथासंख्या जगद्धात्रि साम्प्रतं जठरे तव॥ १२॥

समुद्राद्रिनदीद्वीपवनपत्तनभूषणा।  
ग्रामखर्वटखेटाढ्या समस्ता पृथिवी शुभे॥ १३॥  
समस्तवह्नयोऽम्भांसि सकलाश्च समीरणाः।  
ग्रहर्क्षतारकाचित्रं विमानशतसंकुलम्॥ १४॥  
अवकाशमशेषस्य यद्ददाति नभःस्थलम्।  
भूर्लोकश्च भुवर्लोकस्स्वर्लोकोऽथ महर्जनः॥ १५॥  
तपश्च ब्रह्मलोकश्च ब्रह्माण्डमखिलं शुभे।  
तदन्तरे स्थिता देवा दैत्यगन्धर्वचारणाः॥ १६॥  
महोरगास्तथा यक्षा राक्षसाः प्रेतगुह्यकाः।  
मनुष्याः पशवश्चान्ये ये च जीवा यशस्विनि॥ १७॥  
तैरन्तःस्थैरनन्तोऽसौ सर्वगः सर्वभावनः॥ १८॥  
रूपकर्मस्वरूपाणि न परिच्छेदगोचरे।  
यस्याखिलप्रमाणानि स विष्णुर्गर्भगस्तव॥ १९॥

त्वं स्वाहा त्वं स्वधा विद्या सुधा त्वं ज्योतिरम्बरे।  
त्वं सर्वलोकरक्षार्थमवतीर्णा महीतले॥ २०॥

प्रसीद देवि सर्वस्य जगतश्शं शुभे कुरु।  
प्रीत्या तं धारयेशानं धृतं येनाखिलं जगत्॥ २१॥