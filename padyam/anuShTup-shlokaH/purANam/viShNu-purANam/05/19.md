+++
title = "१९"

+++


एवमन्तर्जले विष्णुमभिष्टूय स यादवः।  
अर्चयामास सर्वेशं धूपपुष्पैर्मनोमयैः॥ १॥

परित्यक्तान्यविषयो मनस्तत्र निवेश्य सः।  
ब्रह्मभूते चिरं स्थित्वा विरराम समाधितः॥ २॥

कृतकृत्यमिवात्मानं मन्यमानो महामतिः।  
आजगाम रथं भूयो निर्गम्य यमुनाम्भसः॥ ३॥

ददर्श रामकृष्णौ च यथापूर्वमवस्थितौ।  
विस्मिताक्षस्तदाक्रूरस्तं च कृष्णोऽभ्यभाषत॥ ४॥

नूनं ते दृष्टमाश्चर्यमक्रूर यमुनाजले।  
विस्मयोत्फुल्लनयनो भवान‍्संलक्ष्यते यतः॥ ५॥

अन्तर्जले यदाश्चर्यं दृष्टं तत्र मयाच्युत।  
तदत्रापि हि पश्यामि मूर्तिमत्पुरतः स्थितम्॥ ६॥

जगदेतन्महाश्चर्यरूपं यस्य महात्मनः।  
तेनाश्चर्यपरेणाहं भवता कृष्ण सङ्गतः॥ ७॥

तत्किमेतेन मथुरां यास्यामो मधुसूदन।  
बिभेमि कंसाद्धिग्जन्म परपिण्डोपजीविनाम्॥ ८॥

इत्युक्त्वा चोदयामास स हयान् वातरंहसः।  
सम्प्राप्तश्चापि सायाह्ने सोऽक्रूरो मथुरां पुरीम्॥ ९॥

विलोक्य मथुरां कृष्णं रामं चाह स यादवः।  
पद्‍भ्यां यातं महावीरौ रथेनैको विशाम्यहम्॥ १०॥

गन्तव्यं वसुदेवस्य नो भवद्‍भ्यां तथा गृहम्।  
युवयोर्हि कृते वृद्धस्स कंसेन निरस्यते॥ ११॥

इत्युक्त्वा प्रविवेशाथ सोऽक्रूरो मथुरां पुरीम्।  
प्रविष्टौ रामकृष्णौ च राजमार्गमुपागतौ॥ १२॥

स्त्रीभिर्नरैश्च सानन्दं लोचनैरभिवीक्षितौ।  
जग्मतुर्लीलया वीरौ मत्तौ बालगजाविव॥ १३॥

भ्रममाणौ ततो दृष्ट्वा रजकं रंगकारकम्।  
अयाचेतां सुरूपाणि वासांसि रुचिराणि तौ॥ १४॥

कंसस्य रजकः सोऽथ प्रसादारूढविस्मयः।  
बहून्याक्षेपवाक्यानि प्राहोच्चै रामकेशवौ॥ १५॥

ततस्तलप्रहारेण कृष्णस्तस्य दुरात्मनः।  
पातयामास रोषेण रजकस्य शिरो भुवि॥ १६॥

हत्वादाय च वस्त्राणि पीतनीलाम्बरौ ततः।  
कृष्णरामौ मुदा युक्तौ मालाकारगृहं गतौ॥ १७॥

विकासिनेत्रयुगलो मालाकारोऽतिविस्मितः।  
एतौ कस्य सुतौ यातौ मैत्रेयाचिन्तयत्तदा॥ १८॥

पीतनीलाम्बरधरौ तौ दृष्ट्वातिमनोहरौ।  
स तर्कयामास तदा भुवं देवावुपागतौ॥ १९॥

विकासिमुखपद्माभ्यां ताभ्यां पुष्पाणि याचितः।  
भुवं विष्टभ्य हस्ताभ्यां पस्पर्श शिरसा महीम्॥ २०॥

प्रसादपरमौ नाथौ मम गेहमुपागतौ।  
धन्योऽहमर्चयिष्यामीत्याह तौ माल्यजीवनः॥ २१॥

ततः प्रहृष्टवदनस्तयोः पुष्पाणि कामतः।  
चारूण्येतान्यथैतानि प्रददौ स प्रलोभयन्॥ २२॥

पुनः पुनः प्रणम्योभौ मालाकारो नरोत्तमौ।  
ददौ पुष्पाणि चारूणि गन्धवन्त्यमलानि च॥ २३॥

मालाकाराय कृष्णोऽपि प्रसन्नः प्रददौ वरान्।  
श्रीस्त्वां मत्संश्रया भद्र न कदाचित्त्यजिष्यति॥ २४॥

बलहानिर्न ते सौम्य धनहानिरथापि वा।  
यावद्दिनानि तावच्च न नशिष्यति सन्ततिः॥ २५॥

भुक्त्वा च विपुलान्भोगांस्त्वमन्ते मत्प्रसादतः।  
ममानुस्मरणं प्राप्य दिव्यं लोकमवाप्स्यसि॥ २६॥

धर्मे मनश्च ते भद्र सर्वकालं भविष्यति।  
युष्मत्सन्ततिजातानां दीर्घमायुर्भविष्यति॥ २७॥

नोपसर्गादिकं दोषं युष्मत्सन्ततिसम्भवः।  
अवाप्स्यति महाभाग यावत्सूर्यो भविष्यति॥ २८॥

इत्युक्त्वा तद‍्गृहात्कृष्णो बलदेवसहायवान्।  
निर्जगाम मुनिश्रेष्ठ मालाकारेण पूजितः॥ २९॥