+++
title = "१५"

+++


ककुद्मति हतेऽरिष्टे धेनुके विनिपातिते।  
प्रलम्बे निधनं नीते धृते गोवर्धनाचले॥ १॥  
दमिते कालिये नागे भग्ने तुङ्गद्रुमद्वये।  
हतायां पूतनायां च शकटे परिवर्तिते॥ २॥  
कंसाय नारदः प्राह यथावृत्तमनुक्रमात्।  
यशोदादेवकीगर्भपरिवृत्त्याद्यशेषतः॥ ३॥

श्रुत्वा तत्सकलं कंसो नारदाद्देवदर्शनात्।  
वसुदेवं प्रति तदा कोपं चक्रे सुदुर्मतिः॥ ४॥

सोऽतिकोपादुपालभ्य सर्वयादवसंसदि।  
जगर्ह यादवांश्चैव कार्यं चैतदचिन्तयत्॥ ५॥  
यावन्न बलमारूढौ रामकृष्णौ सुबालकौ।  
तावदेव मया वध्यावसाध्यौ रूढयौवनौ॥ ६॥

चाणूरोऽत्र महावीर्यो मुष्टिकश्च महाबलः।  
एताभ्यां मल्लयुद्धेन मारयिष्यामि दुर्मती॥ ७॥

धनुर्महमहायोगव्याजेनानीय तौ व्रजात्।  
तथा तथा यतिष्यामि यास्येते सङ्क्षयं यथा॥ ८॥

श्वफल्कतनयं शूरमक्रूरं यदुपुङ्गवम्।  
तयोरानयनार्थाय प्रेषयिष्यामि गोकुलम्॥ ९॥

वृन्दावनचरं घोरमादेक्ष्यामि च केशिनम्।  
तत्रैवासावतिबलस्तावुभौ घातयिष्यति॥ १०॥

गजः कुवलयापीडो मत्सकाशमिहागतौ।  
घातयिष्यति वा गोपौ वसुदेवसुतावुभौ॥ ११॥

इत्यालोच्य स दुष्टात्मा कंसो रामजनार्दनौ।  
हन्तुं कृतमतिर्वीरावक्रूरं वाक्यमब्रवीत्॥ १२॥

भो भो दानपते वाक्यं क्रियतां प्रीतये मम।  
इतः स्यन्दनमारुह्य गम्यतां नन्दगोकुलम्॥ १३॥

वसुदेवसुतौ तत्र विष्णोरंशसमुद्भवौ।  
नाशाय किल सम्भूतौ मम दुष्टौ प्रवर्द्धतः॥ १४॥

धनुर्महो ममाप्यत्र चतुर्दश्यां भविष्यति।  
आनेयौ भवता गत्वा मल्लयुद्धाय तत्र तौ॥ १५॥

चाणूरमुष्टिकौ मल्लौ नियुद्धकुशलौ मम।  
ताभ्यां सहानयोर्युद्धं सर्वलोकोऽत्र पश्यतु॥ १६॥

गजः कुवलयापीडो महामात्रप्रचोदितः।  
स वा हनिष्यते पापौ वसुदेवात्मजौ शिशू॥ १७॥

तौ हत्वा वसुदेवं च नन्दगोपं च दुर्मतिम्।  
हनिष्ये पितरं चैनमुग्रसेनं सुदुर्मतिम्॥ १८॥

ततस्समस्तगोपानां गोधनान्यखिलान्यहम्।  
वित्तं चापहरिष्यामि दुष्टानां मद्वधैषिणाम्॥ १९॥

त्वामृते यादवाश्चैते द्विषो दानपते मम।  
एतेषां च वधायाहं यतिष्येऽनुक्रमात्ततः॥ २०॥

तदा निष्कण्टकं सर्वं राज्यमेतदयादवम्।  
प्रसाधिष्ये त्वया तस्मान्मत्प्रीत्यै वीर गम्यताम्॥ २१॥

यथा च माहिषं सर्पिर्दधि चाप्युपहार्य वै।  
गोपास्समानयन्त्वाशु तथा वाच्यास्त्वया च ते॥ २२॥

इत्याज्ञप्तस्तदाक्रूरो महाभागवतो द्विज।  
प्रीतिमानभवत्कृष्णं श्वो द्रक्ष्यामीति सत्वरः॥ २३॥

तथेत्युक्त्वा च राजानं रथमारुह्य शोभनम्।  
निश्चक्राम ततः पुर्या मथुराया मधुप्रियः॥ २४॥