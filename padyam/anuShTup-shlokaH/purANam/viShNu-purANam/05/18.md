+++
title = "१८"

+++


चिन्तयन्निति गोविन्दमुपगम्य स यादवः।  
अक्रूरोऽस्मीति चरणौ ननाम शिरसा हरेः॥ १॥

सोऽप्येनं ध्वजवज्राब्जकृतचिह्नेन पाणिना।  
संस्पृश्याकृष्य च प्रीत्या सुगाढं परिषस्वजे॥ २॥

कृतसंवन्दनौ तेन यथावद‍्बलकेशवौ।  
ततः प्रविष्टौ संहृष्टौ तमादायात्ममन्दिरम्॥ ३॥

सह ताभ्यां तदाक्रूरः कृतसंवन्दनादिकः।  
भुक्तभोज्यो यथान्यायमाचचक्षे ततस्तयोः॥ ४॥  
यथा निर्भर्त्सितस्तेन कंसेनानकदुन्दुभिः।  
यथा च देवकी देवी दानवेन दुरात्मना॥ ५॥  
उग्रसेने यथा कंसस्स दुरात्मा च वर्तते।  
यं चैवार्थं समुद्दिश्य कंसेन तु विसर्जितः॥ ६॥

तत्सर्वं विस्तराच्छ्रुत्वा भगवान‍्देवकीसुतः।  
उवाचाखिलमप्येतज्ज्ञातं दानपते मया॥ ७॥

करिष्ये तन्महाभाग यदत्रौपयिकं मतम्।  
विचिन्त्यं नान्यथैतत्ते विद्धि कंसं हतं मया॥ ८॥

अहं रामश्च मथुरां श्वो यास्यावस्सह त्वया।  
गोपवृद्धाश्च यास्यन्ति ह्यादायोपायनं बहु॥ ९॥

निशेयं नीयतां वीर न चिन्तां कर्त्तुमर्हसि।  
त्रिरात्राभ्यन्तरे कंसं निहनिष्यामि सानुगम्॥ १०॥

समादिश्य ततो गोपानक्रूरोऽपि च केशवः।  
सुष्वाप बलभद्रश्च नन्दगोपगृहे ततः॥ ११॥

ततः प्रभाते विमले कृष्णरामौ महाद्युती।  
अक्रूरेण समं गन्तुमुद्यतौ मथुरां पुरीम्॥ १२॥  
दृष्ट्वा गोपीजनस्सास्रः श्लथद्वलयबाहुकः।  
निःशश्वासातिदुःखार्त्तः प्राह चेदं परस्परम्॥ १३॥

मथुरां प्राप्य गोविन्दः कथं गोकुलमेष्यति।  
नगरस्त्रीकलालापमधु श्रोत्रेण पास्यति॥ १४॥

विलासवाक्यपानेषु नागरीणां कृतास्पदम्।  
चित्तमस्य कथं भूयो ग्राम्यगोपीषु यास्यति॥ १५॥

सारं समस्तगोष्ठस्य विधिना हरता हरिम्।  
प्रहृतं गोपयोषित्सु निर्घृणेन दुरात्मना॥ १६॥

भावगर्भस्मितं वाक्यं विलासललिता गतिः।  
नागरीणामतीवैतत्कटाक्षेक्षितमेव च॥ १७॥  
ग्राम्यो हरिरयं तासां विलासनिगडैर्युतः।  
भवतीनां पुनः पार्श्वं कया युक्त्या समेष्यति॥ १८॥

एषैष रथमारुह्य मथुरां याति केशवः।  
क्रूरेणाक्रूरकेणात्र निर्घृणेन प्रतारितः॥ १९॥

किं न वेत्ति नृशंसोऽयमनुरागपरं जनम्।  
येनैवमक्ष्णोराह्लादं नयत्यन्यत्र नो हरिम्॥ २०॥

एष रामेण सहितः प्रयात्यत्यन्तनिर्घृणः।  
रथमारुह्य गोविन्दस्त्वर्यतामस्य वारणे॥ २१॥

गुरूणामग्रतो वक्तुं किं ब्रवीषि न नः क्षमम्।  
गुरवः किं करिष्यन्ति दग्धानां विरहाग्निना॥ २२॥

नन्दगोपमुखा गोपा गन्तुमेते समुद्यताः।  
नोद्यमं कुरुते कश्चिद‍्गोविन्दविनिवर्तने॥ २३॥

सुप्रभाताद्य रजनी मथुरावासियोषिताम्।  
पास्यन्त्यच्युतवक्त्राब्जं यासां नेत्रालिपङ्‍क्तयः॥ २४॥

धन्यास्ते पथि ये कृष्णमितो यान्त्यनिवारिताः।  
उद्वहिष्यन्ति पश्यन्तस्स्वदेहं पुलकाञ्चितम्॥ २५॥

मथुरानगरीपौरनयनानां महोत्सवः।  
गोविन्दावयवैर्दृष्टैरतीवाद्य भविष्यति॥ २६॥

को नु स्वप्नस्सभाग्याभिर्दृष्टस्ताभिरधोक्षजम्।  
विस्तारिकान्तिनयना या द्रक्ष्यन्त्यनिवारिताः॥ २७॥

अहो गोपीजनस्यास्य दर्शयित्वा महानिधिम्।  
उत्कृत्तान्यद्य नेत्राणि विधिनाकरुणात्मना॥ २८॥

अनुरागेण शैथिल्यमस्मासु व्रजिते हरौ।  
शैथिल्यमुपयान्त्याशु करेषु वलयान्यपि॥ २९॥

अक्रूरः क्रूरहृदयश्शीघ्रं प्रेरयते हयान्।  
एवमार्त्तासु योषित्सु कृपा कस्य न जायते॥ ३०॥

एष कृष्णरथस्योच्चैश्चक्ररेणुर्निरीक्ष्यताम्।  
दूरीभूतो हरिर्येन सोऽपि रेणुर्न लक्ष्यते॥ ३१॥

इत्येवमतिहार्द्देन गोपीजननिरीक्षितः।  
तत्याज व्रजभूभागं सह रामेण केशवः॥ ३२॥

गच्छन्तो जवनाश्वेन रथेन यमुनातटम्।  
प्राप्ता मध्याह्नसमये रामाक्रूरजनार्दनाः॥ ३३॥

अथाहकृष्णमक्रूरो भवद्‍भ्यां तावदास्यताम्।  
यावत्करोमि कालिन्द्यां आह्निकार्हणमम्भसि॥ ३४॥

तथेत्युक्तस्ततस्स्नातस्स्वाचान्तस्स महामतिः।  
दध्यौ ब्रह्म परं विप्र प्रविष्टो यमुनाजले॥ ३५॥

फणासहस्रमालाढ्यं बलभद्रं ददर्श सः।  
कुन्दमालाङ्गमुन्निद्रपद्मपत्रायतेक्षणम्॥ ३६॥

वृतं वासुकिरम्भाद्यैर्महद्भिः पवनाशिभिः।  
संस्तूयमानमुद‍्गन्धिवनमालाविभूषितम्॥ ३७॥

दधानमसिते वस्त्रे चारुरूपावतंसकम्।  
चारुकुण्डलिनं भान्तमन्तर्जलतले स्थितम्॥ ३८॥

तस्योत्संगे घनश्याममाताम्रायतलोचनम्।  
चतुर्बाहुमुदाराङ्गं चक्राद्यायुधभूषणम्॥ ३९॥  
पीते वसानं वसने चित्रमाल्योपशोभितम्।  
शक्रचापतडिन्मालाविचित्रमिव तोयदम्॥ ४०॥  
श्रीवत्सवक्षसं चारु स्फुरन्मकरकुण्डलम्।  
ददर्श कृष्णमक्लिष्टं पुण्डरीकावतंसकम्॥ ४१॥

सनन्दनाद्यैर्मुनिभिस्सिद्धयोगैरकल्मषैः।  
सञ्चिन्त्यमानं तत्रस्थैर्नासाग्रन्यस्तलोचनैः॥ ४२॥

बलकृष्णौ तथाक्रूरः प्रत्यभिज्ञाय विस्मितः।  
अचिन्तयद्रथाच्छीघ्रं कथमत्रागताविति॥ ४३॥

विवक्षोः स्तम्भयामास वाचं तस्य जनार्दनः।  
ततो निष्क्रम्य सलिलाद्रथमभ्यागतः पुनः॥ ४४॥  
ददर्श तत्र चैवोभौ रथस्योपरि निष्ठितौ।  
रामकृष्णौ यथापूर्वं मनुष्यवपुषान्वितौ॥ ४५॥

निमग्नश्च पुनस्तोये ददर्श च तथैव तौ।  
संस्तूयमानौ गन्धर्वैर्मुनिसिद्धमहोरगैः॥ ४६॥

ततो विज्ञातसद्भावस्स तु दानपतिस्तदा।  
तुष्टाव सर्वविज्ञानमयमच्युतमीश्वरम्॥ ४७॥

सन्मात्ररूपिणेऽचिन्त्यमहिम्ने परमात्मने।  
व्यापिने नैकरूपैकस्वरूपाय नमो नमः॥ ४८॥

सर्वरूपाय तेऽचिन्त्य हविर्भूताय ते नमः।  
नमो विज्ञानपाराय पराय प्रकृतेः प्रभो॥ ४९॥

भूतात्मा चेन्द्रियात्मा च प्रधानात्मा तथा भवान्।  
आत्मा च परमात्मा च त्वमेकः पञ्चधा स्थितः॥ ५०॥

प्रसीद सर्व सर्वात्मन् क्षराक्षरमयेश्वर।  
ब्रह्मविष्णुशिवाख्याभिः कल्पनाभिरुदीरितः॥ ५१॥

अनाख्येयस्वरूपात्मन्ननाख्येयप्रयोजन।  
अनाख्येयाभिधानं त्वां नतोऽस्मि परमेश्वर॥ ५२॥

न यत्र नाथ विद्यन्ते नामजात्यादिकल्पनाः।  
तद‍्ब्रह्म परमं नित्यमविकारि भवानजः॥ ५३॥

न कल्पनामृतेऽर्थस्य सर्वस्याधिगमो यतः।  
ततः कृष्णाच्युतानन्तविष्णुसंज्ञाभिरीड्यते॥ ५४॥

सर्वार्थास्त्वमज विकल्पनाभिरेतै-  
र्देवाद्यैर्भवति हि यैरनन्त विश्वम्।  
विश्वात्मा त्वमिति विकारहीनमेत-  
त्सर्वस्मिन्न हि भवतोऽस्ति किञ्चिदन्यत्॥ ५५॥

त्वं ब्रह्मा पशुपतिरर्यमा विधाता  
धाता त्वं त्रिदशपतिस्समीरणोऽग्निः।  
तोयेशो धनपतिरन्तकस्त्वमेको  
भिन्नार्थैर्जगदभिपासि शक्तिभेदैः॥ ५६॥

विश्वं भवान‍्सृजति सूर्यगभस्तिरूपो  
विश्वेश ते गुणमयोऽयमतः प्रपञ्चः।  
रूपं परं सदिति वाचकमक्षरं य-  
ज्ज्ञानात्मने सदसते प्रणतोऽस्मि तस्मै॥ ५७॥

ॐ नमो वासुदेवाय नमस्संकर्षणाय च।  
प्रद्युम्नाय नमस्तुभ्यमनिरुद्धाय ते नमः॥ ५८॥