+++
title = "२८"

+++


चारुदेष्णं सुदेष्णं च चारुदेहं च वीर्यवान्।  
सुषेणं चारुगुप्तं च भद्रचारुं तथा परम्॥ १॥  
चारुविन्दं सुचारुं च चारुं च बलिनां वरम्।  
रुक्मिण्यजनयत्पुत्रान्कन्यां चारुमतीं तथा॥ २॥

अन्याश्च भार्याः कृष्णस्य बभूवुः सप्त शोभनाः।  
कालिन्दी मित्रविन्दा च सत्या नाग्नजिती तथा॥ ३॥  
देवी जाम्बवती चापि रोहिणी कामरूपिणी।  
मद्रराजसुता चान्या सुशीला शीलमण्डना॥ ४॥  
सात्राजिती सत्यभामा लक्ष्मणा चारुहासिनी।  
षोडशासन‍्सहस्राणि स्त्रीणामन्यानि चक्रिणः॥ ५॥

प्रद्युम्नोऽपि महावीर्यो रुक्मिणस्तनयां शुभाम्।  
स्वयंवरे तां जग्राह सा च तं तनयं हरेः॥ ६॥

तस्यामस्याभवत्पुत्रो महाबलपराक्रमः।  
अनिरुद्धो रणेऽरुद्धवीर्योदधिररिन्दमः॥ ७॥

तस्यापि रुक्मिणः पौत्रीं वरयामास केशवः।  
दौहित्राय ददौ रुक्मी तां स्पर्द्धन्नपि चक्रिणा॥ ८॥

तस्या विवाहे रामाद्या यादवा हरिणा सह।  
रुक्मिणो नगरं जग्मुर्नाम्ना भोजकटं द्विज॥ ९

विवाहे तत्र निर्वृत्ते प्राद्युम्नेस्तु महात्मनः।  
कलिङ्गराजप्रमुखा रुक्मिणं वाक्यमब्रुवन्॥ १०॥

अनक्षज्ञो हली द्यूते तथास्य व्यसनं महत्।  
न जयामो बलं कस्माद्‍द्युतेनैनं महाबलम्॥ ११॥

तथेति तानाह नृपान‍्‍रुक्मी बलमदान्वितः।  
सभायां सह रामेण चक्रे द्यूतं च वै तदा॥ १२॥

सहस्रमेकं निष्काणां रुक्मिणा विजितो बलः।  
द्वितीयेऽपि पणे चान्यत्सहस्रं रुक्मिणाजितः॥ १३॥

ततो दशसहस्राणि निष्काणां पणमाददे।  
बलभद्रोऽजयत्तानि रुक्मी द्यूतविदां वरः॥ १४॥

ततो जहास स्वनवत्कलिङ्गाधिपतिर्द्विज।  
दन्तान्विदर्शयन्मूढो रुक्मी चाह मदोद्धतः॥ १५॥

अविद्योऽयं मया द्यूते बलभद्रः पराजितः।  
मुधैवाक्षावलेपान्धो योऽवमेनेऽक्षकोविदान्॥ १६॥

दृष्ट्वा कलिङ्गराजन्तं प्रकाशदशनाननम्।  
रुक्मिणं चापि दुर्वाक्यं कोपं चक्रे हलायुधः॥ १७॥

ततः कोपपरीतात्मा निष्ककोटिं समाददे।  
ग्लहं जग्राह रुक्मी च तदर्थेऽक्षानपातयत्॥ १८॥

अजयद‍्बलदेवस्तं प्राहोच्चैर्विजितं मया।  
मयेति रुक्मी प्राहोच्चैरलीकोक्तेरलं बल॥ १९॥

त्वयोक्तोऽयं ग्लहस्सत्यं न मयैषोऽनुमोदितः।  
एवं त्वया चेद्विजितं विजितं न मया कथम्॥ २०॥

अथान्तरिक्षे वागुच्चैः प्राह गम्भीरनादिनी।  
बलदेवस्य तं कोपं वर्द्धयन्ती महात्मनः॥ २१॥

जितं बलेन धर्मेण रुक्मिणा भाषितं मृषा।  
अनुक्त्वापि वचः किञ्चित्कृतं भवति कर्मणा॥ २२॥

ततो बलः समुत्थाय कोपसंरक्तलोचनः।  
जघानाष्टापदेनैव रुक्मिणं स महाबलः॥ २३॥

कलिङ्गराजं चादाय विस्फुरन्तं बलाद‍्बलः।  
बभञ्ज दन्तान‍्कुपितो यैः प्रकाशं जहास सः॥ २४॥

आकृष्य च महास्तम्भं जातरूपमयं बलः।  
जघान तान्ये तत्पक्षे भूभृतः कुपितो भृशम्॥ २५॥

ततो हाहाकृतं सर्वं पलायनपरं द्विज।  
तद्राजमण्डलं भीतं बभूव कुपिते बले॥ २६॥

बलेन निहतं दृष्ट्वा रुक्मिणं मधुसूदनः।  
नोवाच किञ्चिन्मैत्रेय रुक्मिणीबलयोर्भयात्॥ २७॥

ततोऽनिरुद्धमादाय कृतदारं द्विजोत्तम।  
द्वारकामाजगामाथ यदुचक्रं च केशवः॥ २८॥