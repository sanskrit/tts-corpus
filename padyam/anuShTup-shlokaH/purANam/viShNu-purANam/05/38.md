+++
title = "३८"

+++


अर्जुनोऽपि तदान्विष्य रामकृष्णकलेवरे।  
संस्कारं लम्भयामास तथान्येषामनुक्रमात्॥ १॥

अष्टौ महिष्यः कथिता रुक्मिणीप्रमुखास्तु याः।  
उपगुह्य हरेर्देहं विविशुस्ता हुताशनम्॥ २॥

रेवती चापि रामस्य देहमाश्लिष्य सत्तमा।  
विवेश ज्वलितं वह्निं तत्सङ्गाह्लादशीतलम्॥ ३॥

उग्रसेनस्तु तच्छ्रुत्वा तथैवानकदुन्दुभिः।  
देवकी रोहिणी चैव विविशुर्जातवेदसम्॥ ४॥

ततोऽर्जुनः प्रेतकार्यं कृत्वा तेषां यथाविधि।  
निश्चक्राम जनं सर्वं गृहीत्वा वज्रमेव च॥ ५॥

द्वारवत्या विनिष्क्रान्ताः कृष्णपत्न्यः सहस्रशः।  
वज्रं जनं च कौन्तेयः पालयञ्छनकैर्ययौ॥ ६॥

सभा सुधर्मा कृष्णेन मर्त्यलोके समुज्झिते।  
स्वर्गं जगाम मैत्रेय पारिजातश्च पादपः॥ ७॥

यस्मिन्दिने हरिर्यातो दिवं सन्त्यज्य मेदिनीम्।  
तस्मिन्नेवावतीर्णोऽयं कालकायो बली कलिः॥ ८॥

प्लावयामास तां शून्यां द्वारकां च महोदधिः।  
वासुदेवगृहं त्वेकं न प्लावयति सागरः॥ ९॥

नातिक्रान्तुमलं ब्रह्मंस्तदद्यापि महोदधिः।  
नित्यं सन्निहितस्तत्र भगवान‍्केशवो यतः॥ १०॥

तदतीव महापुण्यं सर्वपातकनाशनम्।  
विष्णुश्रियान्वितं स्थानं दृष्ट्वा पापाद्विमुच्यते॥ ११॥

पार्थः पञ्चनदे देशे बहुधान्यधनान्विते।  
चकार वासं सर्वस्य जनस्य मुनिसत्तमः॥ १२॥

ततो लोभस्समभवत्पार्थेनैकेन धन्विना।  
दृष्ट्वा स्त्रियो नीयमाना दस्यूनां निहतेश्वराः॥ १३॥

ततस्ते पापकर्माणो लोभोपहृतचेतसः।  
आभीरा मन्त्रयामासुस्समेत्यात्यन्तदुर्मदाः॥ १४॥

अयमेकोऽर्जुनो धन्वी स्त्रीजनं निहतेश्वरम्।  
नयत्यस्मानतिक्रम्य धिगेतद्भवतां बलम्॥ १५॥

हत्वा गर्वसमारूढो भीष्मद्रोणजयद्रथान्।  
कर्णादींश्च न जानाति बलं ग्रामनिवासिनाम्॥ १६॥

यष्टिहस्तानवेक्ष्यास्मान्धनुष्पाणिस्स दुर्मतिः।  
सर्वानेवावजानाति किं वो बाहुभिरुन्नतैः॥ १७॥

ततो यष्टिप्रहरणा दस्यवो लोष्टधारिणः।  
सहस्रशोऽभ्यधावन्त तं जनं निहतेश्वरम्॥ १८॥

ततो निर्भर्त्स्य कौन्तेयः प्राहाभीरान्हसन्निव।  
निवर्तध्वमधर्मज्ञा यदि न स्थ मुमूर्षवः॥ १९॥

अवज्ञाय वचस्तस्य जगृहुस्ते तदा धनम्।  
स्त्रीधनं चैव मैत्रेय विष्वक्सेनपरिग्रहम्॥ २०॥

ततोऽर्जुनो धनुर्दिव्यं गाण्डीवमजरं युधि।  
आरोपयितुमारेभे न शशाक च वीर्यवान्॥ २१॥

चकार सज्यं कृच्छ्राच्च तच्चाभूच्छिथिलं पुनः।  
न सस्मार ततोऽस्त्राणि चिन्तयन्नपि पाण्डवः॥ २२॥

शरान्मुमोच चैतेषु पार्थो वैरिष्वमर्षितः।  
त्वग्भेदं ते परं चक्रुरस्ता गाण्डीवधन्विना॥ २३॥

वह्निना येऽक्षया दत्ताश्शरास्तेऽपि क्षयं ययुः।  
युद्ध्यतस्सह गोपालैरर्जुनस्य भवक्षये॥ २४॥

अचिन्तयच्च कौन्तेयः कृष्णस्यैव हि तद‍्बलम्।  
यन्मया शरसङ्घातैस्सकला भूभृतो हताः॥ २५॥

मिषतः पाण्डुपुत्रस्य ततस्ताः प्रमदोत्तमाः।  
आभीरैरपकृष्यन्त कामं चान्याः प्रदुद्रुवुः॥ २६॥

ततश्शरेषु क्षीणेषु धनुष्कोट्या धनञ्जयः।  
जघान दस्यूंस्ते चास्य प्रहाराञ्जहसुर्मुने॥ २७॥

प्रेक्षतस्तस्य पार्थस्य वृष्ण्यन्धकवरस्त्रियः।  
जग्मुरादाय ते म्लेच्छाः समस्ता मुनिसत्तम॥ २८॥

ततस्सुदुःखितो जिष्णुः कष्टं कष्टमिति ब्रुवन्।  
अहो भगवतानेन वञ्चितोऽस्मि रुरोद ह॥ २९॥

तद्धनुस्तानि शस्त्राणि स रथस्ते च वाजिनः।  
सर्वमेकपदे नष्टं दानमश्रोत्रिये यथा॥ ३०॥

अहोऽतिबलवद्दैवं विना तेन महात्मना।  
यदसामर्थ्ययुक्तेऽपि नीचवर्गे जयप्रदम्॥ ३१॥

तौ बाहू स च मे मुष्टिः स्थानं तत्सोऽस्मि चार्जुनः।  
पुण्येनैव विना तेन गतं सर्वमसारताम्॥ ३२॥

ममार्जुनत्वं भीमस्य भीमत्वं तत्कृते ध्रुवम्।  
विना तेन यदाभीरैर्जितोऽहं रथिनां वरः॥ ३३॥

इत्थं वदन्ययौ जिष्णुरिन्द्रप्रस्थं पुरोत्तमम्।  
चकार तत्र राजानं वज्रं यादवनन्दनम्॥ ३४॥

स ददर्श ततो व्यासं फाल्गुनः काननाश्रयम्।  
तमुपेत्य महाभागं विनयेनाभ्यवादयत्॥ ३५॥

तं वन्दमानं चरणाववलोक्य मुनिश्चिरम्।  
उवाच वाक्यं विच्छायः कथमद्य त्वमीदृशः॥ ३६॥

अवीरजोऽनुगमनं ब्रह्महत्या कृताथ वा।  
दृढाशाभङ्गदुःखीव भ्रष्टच्छायोऽसि साम्प्रतम्॥ ३७॥

सान्तानिकादयो वा ते याचमाना निराकृताः।  
अगम्यस्त्रीरतिर्वा त्वं येनासि विगतप्रभः॥ ३८॥

भुङ्‍क्तेऽप्रदाय विप्रेभ्यो मिष्टमेकोऽथ वा भवान्।  
किं वा कृपणवित्तानि हृतानि भवतार्जुन॥ ३९॥

कच्चिन्नु शूर्पवातस्य गोचरत्वं गतोऽर्जुन।  
दुष्टचक्षुर्हतो वाऽसि निश्श्रीकः कथमन्यथा॥ ४०॥

स्पृष्टो नखाम्भसा वाथ घटवार्युक्षितोऽपि वा।  
केन त्वं वासि विच्छायो न्यूनैर्वा युधि निर्जितः॥ ४१॥

ततः पार्थो विनिःश्वस्य श्रूयतां भगवन्निति।  
उक्त्वा यथावदाचष्टे व्यासायात्मपराभवम्॥ ४२॥

यद‍्बलं यच्च मत्तेजो यद्वीर्यं यः पराक्रमः।  
याश्रीश्छाया च नः सोऽस्मान्परित्यज्य हरिर्गतः॥ ४३॥

ईश्वरेणापि महता स्मितपूर्वाभिभाषिणा।  
हीना वयं मुने तेन जातास्तृणमया इव॥ ४४॥

अस्त्राणां सायकानां च गाण्डीवस्य तथा मम।  
सारता याभवन्मूर्त्तिस्स गतः पुरुषोत्तमः॥ ४५॥

यस्यावलोकनादस्माञ्छ्रीर्जयः सम्पदुन्नतिः।  
न तत्याज स गोविन्दस्त्यक्त्वास्मान्भगवान्गतः॥ ४६॥

भीष्मद्रोणाङ्गराजाद्यास्तथा दुर्योधनादयः।  
यत्प्रभावेण निर्दग्धास्स कृष्णस्त्यक्तवान्भुवम्॥ ४७॥

निर्यौवना गतश्रीका नष्टच्छायेव मेदिनी।  
विभाति तात नैकोऽहं विरहे तस्य चक्रिणः॥ ४८॥

यस्य प्रभावाद्भीष्माद्यैर्मय्यग्नौ शलभायितम्।  
विना तेनाद्य कृष्णेन गोपालैरस्मि निर्जितः॥ ४९॥

गाण्डीवस्त्रिषु लोकेषु ख्यातिं यदनुभावतः।  
गतस्तेन विनाभीरलगुडैस्स तिरस्कृतः॥ ५०॥

स्त्रीसहस्राण्यनेकानि मन्नाथानि महामुने।  
यततो मम नीतानि दस्युभिर्लगुडायुधैः॥ ५१॥

आनीयमानमाभीरैः कृष्ण कृष्णावरोधनम्।  
हृतं यष्टिप्रहरणैः परिभूय बलं मम॥ ५२॥

निश्श्रीकता न मे चित्रं यज्जीवामि तदद्भुतम्।  
नीचावमानपङ्काङ्की निर्लज्जोऽस्मि पितामह॥ ५३॥

अलं ते व्रीडया पार्थ न त्वं शोचितुमर्हसि।  
अवेहि सर्वभूतेषु कालस्य गतिरीदृशी॥ ५४॥

कालो भवाय भूतानामभवाय च पाण्डव।  
कालमूलमिदं ज्ञात्वा भव स्थैर्यपरोऽर्जुन॥ ५५॥

नद्यः समुद्रा गिरयस्सकला च वसुन्धरा।  
देवा मनुष्याः पशवस्तरवश्च सरीसृपाः॥ ५६॥  
सृष्टाः कालेन कालेन पुनर्यास्यन्ति संक्षयम्।  
कालात्मकमिदं सर्वं ज्ञात्वा शममवाप्नुहि॥ ५७॥

कालस्वरूपी भगवान‍्कृष्णः कमललोचनः।  
यच्चात्थ कृष्णमाहात्म्यं तत्तथैव धनञ्जय॥ ५८॥

भारावतारकार्यार्थमवतीर्णस्स मेदिनीम्।  
भाराक्रान्ता धरा याता देवानां समितिं पुरा॥ ५९॥

तदर्थमवतीर्णोऽसौ कालरूपी जनार्दनः।  
तच्च निष्पादितं कार्यमशेषा भूभुजो हताः॥ ६०॥

वृष्ण्यन्धककुलं सर्वं तथा पार्थोपसंहृतम्।  
न किञ्चिदन्यत्कर्तव्यं तस्य भूमितले प्रभोः॥ ६१॥

अतो गतस्स भगवान्कृतकृत्यो यथेच्छया।  
सृष्टिं सर्गे करोत्येष देवदेवः स्थितौ स्थितिम्।  
अन्तेऽन्ताय समर्थोऽयं साम्प्रतं वै यथा गतः॥ ६२॥

तस्मात्पार्थ न सन्तापस्त्वया कार्यः पराभवे।  
भवन्ति भावाः कालेषु पुरुषाणां यतः स्तुतिः॥ ६३॥

त्वयैकेन हता भीष्मद्रोणकर्णादयो रणे।  
तेषामर्जुन कालोत्थः किं न्यूनाभिभवो न सः॥ ६४॥

विष्णोस्तस्य प्रभावेण यथा तेषां पराभवः।  
कृतस्तथैव भवतो दस्युभ्यस्स पराभवः॥ ६५॥

स देवेशश्शरीराणि समाविश्य जगत्स्थितिम्।  
करोति सर्वभूतानां नाशमन्ते जगत्पतिः॥ ६६॥

भगोदये ते कौन्तेय सहायोऽभूज्जनार्दनः।  
तथान्ते तद्विपक्षास्ते केशवेन विलोकिताः॥ ६७॥

कश्श्रद्दध्यात्सगाङ्गेयान्हन्यास्त्वं कौरवानिति।  
आभीरेभ्यश्च भवतः कः श्रद्दध्यात्पराभवम्॥ ६८॥

पार्थैतत्सर्वभूतस्य हरेर्लीलाविचेष्टितम्।  
त्वया यत्कौरवा ध्वस्ता यदाभीरैर्भवाञ्जितः॥ ६९॥

गृहीता दस्युभिर्याश्च भवाञ्छोचति तास्स्त्रियः।  
एतस्याहं यथावृत्तं कथयामि तवार्जुन॥ ७०॥

अष्टावक्रः पुरा विप्रो जलवासरतोऽभवत्।  
बहून्वर्षगणान्पार्थ गृणन्ब्रह्म सनातनम्॥ ७१॥

जितेष्वसुरसङ्घेषु मेरुपृष्ठे महोत्सवः।  
बभूव तत्र गच्छन्त्यो ददृशुस्तं सुरस्त्रियः॥ ७२॥  
रम्भातिलोत्तमाद्यास्तु शतशोऽथ सहस्रशः।  
तुष्टुवुस्तं महात्मानं प्रशशंसुश्च पाण्डव॥ ७३॥

आकण्ठमग्नं सलिले जटाभारवहं मुनिम्।  
विनयावनताश्चैनं प्रणेमुः स्तोत्रतत्पराः॥ ७४॥

यथा यथा प्रसन्नोऽसौ तुष्टुवुस्तं तथा तथा।  
सर्वास्ताः कौरवश्रेष्ठ तं वरिष्ठं द्विजन्मनाम्॥ ७५॥

प्रसन्नोऽहं महाभागा भवतीनां यदिष्यते।  
मत्तस्तद‍‍्व्रियतां सर्वं प्रदास्याम्यतिदुर्लभम्॥ ७६॥

रम्भातिलोत्तमाद्यास्तंवैदिक्योऽप्सरसोऽब्रुवन्।  
प्रसन्ने त्वय्यपर्याप्तं किमस्माकमिति द्विज॥ ७७॥

इतरास्त्वब्रुवन्विप्र प्रसन्नो भगवान्यदि।  
तदिच्छामः पतिं प्राप्तुं विप्रेन्द्र पुरुषोत्तमम्॥ ७८॥

एवं भविष्यतीत्युक्त्वा ह्युत्ततार जलान्मुनिः।  
तमुत्तीर्णं च ददृशुर्विरूपं वक्रमष्टधा॥ ७९॥

तं दृष्ट्वा गूहमानानां यासां हासः स्फुटोऽभवत्।  
ताश्शशाप मुनिः कोपमवाप्य कुरुनन्दन॥ ८०॥

यस्माद्विकृतरूपं मां मत्वा हासावमानना।  
भवतीभिः कृता तस्मादेतं शापं ददामि वः॥ ८१॥  
मत्प्रसादेन भर्तारं लब्ध्वा तु पुरुषोत्तमम्।  
मच्छापोपहतास्सर्वा दस्युहस्तं गमिष्यथ॥ ८२॥

इत्युदीरितमाकर्ण्य मुनिस्ताभिः प्रसादितः।  
पुनस्सुरेन्द्र्रलोकं वै प्राह भूयो गमिष्यथ॥ ८३॥

एवं तस्य मुनेश्शापादष्टावक्रस्य चक्रिणम्।  
भर्तारं प्राप्त ता याता दस्युहस्तं सुराङ्गनाः॥ ८४॥

तत्त्वया नात्र कर्त्तव्यश्शोकोऽल्पोऽपि हि पाण्डव।  
तेनैवाखिलनाथेन सर्वं तदुपसंहृतम्॥ ८५॥

भवतां चोपसंहार आसन्नस्तेन पाण्डव।  
बलं तेजस्तथा वीर्यं माहात्म्यं चोपसंहृतम्॥ ८६॥

जातस्य नियतो मृत्युः पतनं च तथोन्नतेः।  
विप्रयोगावसानस्तु संयोगः सञ्चये क्षयः॥ ८७॥  
विज्ञाय न बुधाश्शोकं न हर्षमुपयान्ति ये।  
तेषामेवेतरे चेष्टां शिक्षन्तस्सन्ति तादृशाः॥ ८८॥

तस्मात्त्वया नरश्रेष्ठ ज्ञात्वैतद‍‍्भ्रातृभिस्सह।  
परित्यज्याखिलं तन्त्रं गन्तव्यं तपसे वनम्॥ ८९॥

तद‍्गच्छ धर्मराजाय निवेद्यैतद्वचो मम।  
परश्वो भ्रातृभिस्सार्धं यथा यासि तथा कुरु॥ ९०॥

इत्युक्तोऽभ्येत्य पार्थाभ्यां यमाभ्यां च सहार्जुनः।  
दृष्टं चैवानुभूतं च सर्वमाख्यातवांस्तथा॥ ९१॥

व्यासवाक्यं च ते सर्वे श्रुत्वार्जुनमुखेरितम्।  
राज्ये परीक्षितं कृत्वा ययुः पाण्डुसुता वनम्॥ ९२॥

इत्येतत्तव मैत्रेय विस्तरेण मयोदितम्।  
जातस्य यद्यदोर्वंशे वासुदेवस्य चेष्टितम्॥ ९३॥

यश्चैतच्चरितं तस्य कृष्णस्य शृणुयात्सदा।  
सर्वपापविनिर्मुक्तो विष्णुलोकं स गच्छति॥ ९४॥