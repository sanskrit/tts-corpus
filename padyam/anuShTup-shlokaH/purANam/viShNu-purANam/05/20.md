+++
title = "२०"

+++


राजमार्गे ततः कृष्णस्सानुलेपनभाजनाम्।  
ददर्श कुब्जामायान्तीं नवयौवनगोचराम्॥ १॥

तामाह ललितं कृष्णः कस्येदमनुलेपनम्।  
भवत्या नीयते सत्यं वदेन्दीवरलोचने॥ २॥

सकामेनेव सा प्रोक्ता सानुरागा हरिं प्रति।  
प्राह सा ललितं कुब्जा तद्दर्शनबलात्कृता॥ ३॥

कान्त कस्मान्न जानासि कंसेन विनियोजिताम्।  
नैकवक्रेति विख्यातामनुलेपनकर्मणि॥ ४॥

नान्यपिष्टं हि कंसस्य प्रीतये ह्यनुलेपनम्।  
भवाम्यहमतीवास्य प्रसादधनभाजनम्॥ ५॥

सुगन्धमेतद्राजार्हं रुचिरं रुचिरानने।  
आवयोर्गात्रसदृशं दीयतामनुलेपनम्॥ ६॥

श्रुत्वैतदाह सा कुब्जा गृह्यतामिति सादरम्।  
अनुलेपनं च प्रददौ गात्रयोग्यमथोभयोः॥ ७॥

भक्तिच्छेदानुलिप्ताङ्गौ ततस्तौ पुरुषर्षभौ।  
सेन्द्रचापौ व्यराजेतां सितकृष्णाविवाम्बुदौ॥ ८॥

ततस्तां चिबुके शौरिरुल्लापनविधानवित्।  
उत्पाट्य तोलयामास द्व्यङ्गुलेनाग्रपाणिना॥ ९॥  
चकर्ष पद्‍भ्यां च तदा ऋजुत्वं केशवोऽनयत्।  
ततस्सा ऋजुतां प्राप्ता योषितामभवद्वरा॥ १०॥

विलासललितं प्राह प्रेमगर्भभरालसम्।  
वस्त्रे प्रगृह्य गोविन्दं मम गेहं व्रजेति वै॥ ११॥

एवमुक्तस्तया शौरी रामस्यालोक्य चाननम्।  
प्रहस्य कुब्जां तामाह नैकवक्रामनिन्दिताम्॥ १२॥

आयास्ये भवतीगेहमिति तां प्रहसन्हरिः।  
विससर्ज जहासोच्चै रामस्यालोक्य चाननम्॥ १३॥

भक्तिभेदानुलिप्ताङ्गौ नीलपीताम्बरौ तु तौ।  
धनुश्शालां ततो यातौ चित्रमाल्योपशोभितौ॥ १४॥

आयागं तद्धनूरत्नं ताभ्यां पृष्टैस्तु रक्षिभिः।  
आख्याते सहसा कृष्णो गृहीत्वापूरयद्धनुः॥ १५॥

ततः पूरयता तेन भज्यमानं बलाद्धनुः।  
चकार सुमहच्छब्दं मथुरा येन पूरिता॥ १६॥

अनुयुक्तौ ततस्तौ तु भग्ने धनुषि रक्षिभिः।  
रक्षिसैन्यं निहत्योभौ निष्क्रान्तौ कार्मुकालयात्॥ १७॥

अक्रूरागमवृत्तान्तमुपलभ्य महद्धनुः।  
भग्नं श्रुत्वा च कंसोऽपि प्राह चाणूरमुष्टिकौ॥ १८॥

गोपालदारकौ प्राप्तौ भवद्‍भ्यां तु ममाग्रतः।  
मल्लयुद्धेन हन्तव्यौ मम प्राणहरौ हि तौ॥ १९॥  
नियुद्धे तद्विनाशेन भवद्‍भ्यां तोषितो ह्यहम्।  
दास्याम्यभिमतान्कामान्नान्यथैतौ महाबलौ॥ २०॥  
न्यायतोऽन्यायतो वापि भवद्‍भ्यां तौ ममाहितौ।  
हन्तव्यौ तद्वधाद्राज्यं सामान्यं वां भविष्यति॥ २१॥

इत्यादिश्य स तौ मल्लौ ततश्चाहूय हस्तिपम्।  
प्रोवाचोच्चैस्त्वया मल्लसमाजद्वारि कुञ्जरः॥ २२॥  
स्थाप्यः कुवलयापीडस्तेन तौ गोपदारकौ।  
घातनीयौ नियुद्धाय रङ्गद्वारमुपागतौ॥ २३॥

तमप्याज्ञाप्य दृष्ट्वा च सर्वान्मञ्चानुपाकृतान्।  
आसन्नमरणः कंसः सूर्योदयमुदैक्षत॥ २४॥

ततः समस्तमञ्चेषु नागरस्स तदा जनः।  
राजमञ्चेषु चारूढास्सह भृत्यैर्नराधिपाः॥ २५॥

मल्लप्राश्निकवर्गश्च रङ्गमध्यसमीपगः।  
कृतः कंसेन कंसोऽपि तुङ्गमञ्चे व्यवस्थितः॥ २६॥

अन्तःपुराणां मञ्चाश्च तथान्ये परिकल्पिताः।  
अन्ये च वारमुख्यानामन्ये नागरयोषिताम्॥ २७॥

नन्दगोपादयो गोपा मञ्चेष्वन्येष्ववस्थिताः।  
अक्रूरवसुदेवौ च मञ्चप्रान्ते व्यवस्थितौ॥ २८॥

नागरीयोषितां मध्ये देवकीपुत्रगर्द्धिनी।  
अन्तकालेऽपि पुत्रस्य द्रक्ष्यामीति मुखं स्थिता॥ २९॥

वाद्यमानेषु तूर्येषु चाणूरे चापि वल्गति।  
हाहाकारपरे लोके ह्यास्फोटयति मुष्टिके॥ ३०॥  
ईषद्धसन्तौ तौ वीरौ बलभद्रजनार्दनौ।  
गोपवेषधरौ बालौ रङ्गद्वारमुपागतौ॥ ३१॥

ततः कुवलयापीडो महामात्रप्रचोदितः।  
अभ्यधावत वेगेन हन्तुं गोपकुमारकौ॥ ३२॥

हाहाकारो महाञ्जज्ञे रङ्गमध्ये द्विजोत्तम।  
बलदेवोऽनुजं दृष्ट्वा वचनं चेदमब्रवीत्॥ ३३॥  
हन्तव्यो हि महाभाग नागोऽयं शत्रुचोदितः॥ ३४॥

इत्युक्तस्सोऽग्रजेनाथ बलदेवेन वै द्विज।  
सिंहनादं ततश्चक्रे माधवः परवीरहा॥ ३५॥

करेण करमाकृष्य तस्य केशिनिषूदनः।  
भ्रामयामास तं शौरिरैरावतसमं बले॥ ३६॥

ईशोऽपि सर्वजगतां बाललीलानुसारतः।  
क्रीडित्वा सुचिरं कृष्णः करिदन्तपदान्तरे॥ ३७॥  
उत्पाट्य वामदन्तं तु दक्षिणेनैव पाणिना।  
ताडयामास यन्तारं तस्यासीच्छतधा शिरः॥ ३८॥

दक्षिणं दन्तमुत्पाट्य बलभद्रोऽपि तत्क्षणात्।  
सरोषस्तेन पार्श्वस्थान् गजपालानपोथयत्॥ ३९॥

ततस्तूत्प्लुत्य वेगेन रौहिणेयो महाबलः।  
जघान वामपादेन मस्तके हस्तिनं रुषा॥ ४०॥

स पपात हतस्तेन बलभद्रेण लीलया।  
सहस्राक्षेण वज्रेण ताडितः पर्वतो यथा॥ ४१॥

हत्वा कुवलयापीडं हस्त्यारोहप्रचोदितम्।  
मदासृगनुलिप्ताङ्गौ हस्तिदन्तवरायुधौ॥ ४२॥  
मृगमध्ये यथा सिंहौ गर्वलीलावलोकिनौ।  
प्रविष्टौ सुमहारङ्गं बलभद्रजनार्दनौ॥ ४३॥

हाहाकारो महाञ्जज्ञे महारङ्गे त्वनन्तरम्।  
कृष्णोऽयं बलभद्रोऽयमिति लोकस्य विस्मयः॥ ४४॥

सोऽयं येन हता घोरा पूतना बालघातिनी।  
क्षिप्तं तु शकटं येन भग्नौ तु यमलार्जुनौ॥ ४५॥  
सोऽयं यः कालियं नागं ममर्दारुह्य बालकः।  
धृतो गोवर्द्धनो येन सप्तरात्रं महागिरिः॥ ४६॥

अरिष्टो धेनुकः केशी लीलयैव महात्मना।  
निहता येन दुर्वृत्ता दृश्यतामेष सोऽच्युतः॥ ४७॥

अयं चास्य महाबाहुर्बलभद्रोऽग्रतोऽग्रजः।  
प्रयाति लीलया योषिन्मनोनयननन्दनः॥ ४८॥

अयं स कथ्यते प्राज्ञैः पुराणार्थविशारदैः।  
गोपालो यादवं वंशं मग्नमभ्युद्धरिष्यति॥ ४९॥

अयं हि सर्वलोकस्य विष्णोरखिलजन्मनः।  
अवतीर्णो महीमंशो नूनं भारहरो भुवः॥ ५०॥

इत्येवं वर्णिते पौरे रामे कृष्णे च तत्क्षणात्।  
उरस्तताप देवक्याः स्नेहस्नुतपयोधरम्॥ ५१॥

महोत्सवमिवासाद्य पुत्राननविलोकनात्।  
युवेव वसुदेवोऽभूद्विहायाभ्यागतां जराम्॥ ५२॥

विस्तारिताक्षियुगलो राजान्तःपुरयोषिताम्।  
नागरस्त्रीसमूहश्च द्रष्टुं न विरराम तम्॥ ५३॥

सख्यः पश्यत कृष्णस्य मुखमत्यरुणेक्षणम्।  
गजयुद्धकृतायासस्वेदाम्बुकणिकाचितम्॥ ५४॥  
विकासिशरदम्भोजमवश्यायजलोक्षितम्।  
परिभूय स्थितं जन्म सफलं क्रियतां दृशः॥ ५५॥

श्रीवत्साङ्कं महद्धाम बालस्यैतद्विलोक्यताम्।  
विपक्षक्षपणं वक्षो भुजयुग्मं च भामिनि॥ ५६॥

किं न पश्यसि दुग्धेन्दुमृणालधवलाकृतिम्।  
बलभद्रमिमं नीलपरिधानमुपागतम्॥ ५७॥

वल्गता मुष्टिकेनैव चाणूरेण तथा सखि।  
क्रीडतो बलभद्रस्य हरेर्हास्यं विलोक्यताम्॥ ५८॥

सख्यः पश्यत चाणूरं नियुद्धार्थमयं हरिः।  
समुपैति न सन्त्यत्र किं वृद्धा मुक्तकारिणः॥ ५९॥

क्व यौवनोन्मुखीभूतसुकुमारतनुर्हरिः।  
क्व वज्रकठिनाभोगशरीरोऽयं महासुरः॥ ६०॥

इमौ सुललितैरङ्गैर्वर्तेते नवयौवनौ।  
दैतेयमल्लाश्चाणूरप्रमुखास्त्वतिदारुणाः॥ ६१॥

नियुद्धप्राश्निकानां तु महानेष व्यतिक्रमः।  
यद‍्बालबलिनोर्युद्धं मध्यस्थैस्समुपेक्ष्यते॥ ६२॥

इत्थं पुरस्त्रीलोकस्य वदतश्चालयन्भुवम्।  
ववल्ग बद्धकक्ष्योऽन्तर्जनस्य भगवान‍्हरिः॥ ६३॥

बलभद्रोऽपि चास्फोट्य ववल्ग ललितं तथा।  
पदे पदे तथा भूमिर्यन्न शीर्णा तदद्भुतम्॥ ६४॥

चाणूरेण ततः कृष्णो युयुधेऽमितविक्रमः।  
नियुद्धकुशलो दैत्यो बलभद्रेण मुष्टिकः॥ ६५॥

सन्निपातावधूतैस्तु चाणूरेण समं हरिः।  
प्रक्षेपणैर्मुष्टिभिश्च कीलवज्रनिपातनैः॥ ६६॥  
पादोद‍्धूतैः प्रमृष्टैश्च तयोर्युद्धमभून्महत्॥ ६७॥

अशस्त्रमतिघोरं तत्तयोर्युद्धं सुदारुणम्।  
बलप्राणविनिष्पाद्यं समाजोत्सवसन्निधौ॥ ६८॥

यावद्यावच्च चाणूरो युयुधे हरिणा सह।  
प्राणहानिमवापाग्र्यां तावत्तावल्लवाल्लवम्॥ ६९॥

कृष्णोऽपि युयुधे तेन लीलयैव जगन्मयः।  
खेदाच्चालयता कोपान्निजशेखरकेसरम्॥ ७०॥

बलक्षयं विवृद्धिं च दृष्ट्वा चाणूरकृष्णयोः।  
वारयामास तूर्याणि कंसः कोपपरायणः॥ ७१॥

मृदङ्गादिषु तूर्येषु प्रतिषिद्धेषु तत्क्षणात्।  
खे सङ्गतान्यवाद्यन्त देवतूर्याण्यनेकशः॥ ७२॥

जय गोविन्द चाणूरं जहि केशव दानवम्।  
अन्तर्द्धानगता देवास्तमूचुरतिहर्षिताः॥ ७३॥

चाणूरेण चिरं कालं क्रीडित्वा मधुसूदनः।  
उत्थाप्य भ्रामयामास तद्वधाय कृतोद्यमः॥ ७४॥

भ्रामयित्वा शतगुणं दैत्यमल्लममित्रजित्।  
भूमावास्फोटयामास गगने गतजीवितम्॥ ७५॥

भूमावास्फोटितस्तेन चाणूरः शतधाभवत्।  
रक्तस्रावमहापङ्कां चकार च तदा भुवम्॥ ७६॥

बलदेवोऽपि तत्कालं मुष्टिकेन महाबलः।  
युयुधे दैत्यमल्लेन चाणूरेण यथा हरिः॥ ७७॥

सोऽप्येनं मुष्टिना मूर्ध्नि वक्षस्याहत्य जानुना।  
पातयित्वा धरापृष्ठे निष्पिपेष गतायुषम्॥ ७८॥

कृष्णस्तोशलकं भूयो मल्लराजं महाबलम्।  
वाममुष्टिप्रहारेण पातयामास भूतले॥ ७९॥

चाणूरे निहते मल्ले मुष्टिके विनिपातिते।  
नीते क्षयं तोशलके सर्वे मल्लाः प्रदुद्रुवुः॥ ८०॥

ववल्गतुस्ततो रंगे कृष्णसङ्कर्षणावुभौ।  
समानवयसो गोपान्बलादाकृष्य हर्षितौ॥ ८१॥

कंसोऽपि कोपरक्ताक्षः प्राहोच्चैर्व्यायतान्नरान्।  
गोपावेतौ समाजौघान्निष्क्राम्येतां बलादितः॥ ८२॥

नन्दोऽपि गृह्यतां पापो निर्गलैरायसैरिह।  
अवृद्धार्हेण दण्डेन वसुदेवोऽपि वध्यताम्॥ ८३॥

वल्गन्ति गोपाः कृष्णेन ये चेमे सहिताः पुरः।  
गावो निगृह्यतामेषां यच्चास्ति वसु किञ्चन॥ ८४॥

एवमाज्ञापयन्तं तु प्रहस्य मधुसूदनः।  
उत्प्लुत्यारुह्य तं मञ्चं कंसं जग्राह वेगतः॥ ८५॥

केशेष्वाकृष्य विगलत्किरीटमवनीतले।  
स कंसं पातयामास तस्योपरि पपात च॥ ८६॥

अशेषजगदाधारगुरुणा पततोपरि।  
कृष्णेन त्याजितः प्राणानुग्रसेनात्मजो नृपः॥ ८७॥

मृतस्य केशेषु तदा गृहीत्वा मधुसूदनः।  
चकर्ष देहं कंसस्य रङ्गमध्ये महाबलः॥ ८८॥

गौरवेणातिमहता परिघा तेन कृष्यता।  
कृता कंसस्य देहेन वेगेनेव महाम्भसः॥ ८९॥

कंसे गृहीते कृष्णेन तद‍्भ्राताऽभ्यागतो रुषा।  
सुमाली बलभद्रेण लीलयैव निपातितः॥ ९०॥

ततो हाहाकृतं सर्वमासीत्तद्रङ्गमण्डलम्।  
अवज्ञया हतं दृष्ट्वा कृष्णेन मथुरेश्वरम्॥ ९१॥

कृष्णोऽपि वसुदेवस्य पादौ जग्राह सत्वरः।  
देवक्याश्च महाबाहुर्बलदेवसहायवान्॥ ९२॥

उत्थाप्य वसुदेवस्तं देवकी च जनार्दनम्।  
स्मृतजन्मोक्तवचनौ तावेव प्रणतौ स्थितौ॥ ९३॥

प्रसीद सीदतां दत्तो देवानां यो वरः प्रभो।  
तथावयोः प्रसादेन कृतोद्धारस्स केशव॥ ९४॥

आराधितो यद्भगवानवतीर्णो गृहे मम।  
दुर्वृत्तनिधनार्थाय तेन नः पावितं कुलम्॥ ९५॥

त्वमन्तः सर्वभूतानां सर्वभूतमयः स्थितः।  
प्रवर्तेते समस्तात्मंस्त्वत्तो भूतभविष्यती॥ ९६॥

यज्ञैस्त्वमिज्यसेऽचिन्त्य सर्वदेवमयाच्युत।  
त्वमेव यज्ञो यष्टा च यज्वनां परमेश्वर॥ ९७॥

समुद्भवस्समस्तस्य जगतस्त्वं जनार्दन॥ ९८॥  
सापह्नवं मम मनो यदेतत्त्वयि जायते।  
देवक्याश्चात्मजप्रीत्या तदत्यन्तविडम्बना॥ ९९॥

त्वं कर्ता सर्वभूतानामनादिनिधनो भवान्।  
त्वां मनुष्यस्य कस्यैषा जिह्वा पुत्रेति वक्ष्यति॥ १००॥

जगदेतज्जगन्नाथ सम्भूतमखिलं यतः।  
कया युक्त्या विना मायां सोऽस्मत्तः सम्भविष्यति॥ १०१॥

यस्मिन्प्रतिष्ठितं सर्वं जगत्स्थावरजङ्गमम्।  
स कोष्ठोत्सङ्गशयनो मानुषो जायते कथम्॥ १०२॥

स त्वं प्रसीद परमेश्वर पाहि विश्व-  
मंशावतारकरणैर्न ममासि पुत्रः।  
आब्रह्मपादपमिदं जगदेतदीश  
त्वत्तो विमोहयसि किं पुरुषोत्तमास्मान्॥ १०३॥

मायाविमोहितदृशा तनयो ममेति  
कंसाद्भयं कृतमपास्तभयातितीव्रम्।  
नीतोऽसि गोकुलमरातिभयाकुलेन  
वृद्धिं गतोऽसि मम नास्ति ममत्वमीश॥ १०४॥

कर्माणि रुद्रमरुदश्विशतक्रतूनां  
साध्यानि यस्य न भवन्ति निरीक्षितानि।  
त्वं विष्णुरीश जगतामुपकारहेतोः  
प्राप्तोऽसि नः परिगतो विगतो हि मोहः॥ १०५॥