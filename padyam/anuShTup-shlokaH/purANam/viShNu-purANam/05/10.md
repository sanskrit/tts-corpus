+++
title = "१०"

+++


तयोर्विहरतोरेवं रामकेशवयोर्व्रजे।  
प्रावृड् व्यतीता विकसत्सरोजा चाभवच्छरत्॥ १॥

अवापुस्तापमत्यर्थं शफर्यः पल्वलोदके।  
पुत्रक्षेत्रादिसक्तेन ममत्वेन यथा गृही॥ २॥

मयूरा मौनमातस्थुः परित्यक्तमदा वने।  
असारतां परिज्ञाय संसारस्येव योगिनः॥ ३॥

उत्सृज्य जलसर्वस्वं विमलास्सितमूर्त्तयः।  
तत्यजुश्चाम्बरं मेघा गृहं विज्ञानिनो यथा॥ ४॥

शरत्सूर्यांशुतप्तानि ययुश्शोषं सरांसि च।  
बह्वालम्बममत्वेन हृदयानीव देहिनाम्॥ ५॥

कुमुदैश्शरदम्भांसि योग्यतालक्षणं ययुः।  
अवबोधैर्मनांसीव समत्वममलात्मनाम्॥ ६॥

तारकाविमले व्योम्नि रराजाखण्डमण्डलः।  
चन्द्रश्चरमदेहात्मा योगी साधुकुले यथा॥ ७॥

शनकैश्शनकैस्तीरं तत्यजुश्च जलाशयाः।  
ममत्वं क्षेत्रपुत्रादिरूढमुच्चैर्यथा बुधाः॥ ८॥

पूर्वं त्यक्तैस्सरोऽम्भोभिर्हंसा योगं पुनर्ययुः।  
क्लेशैः कुयोगिनोऽशेषैरन्तरायहता इव॥ ९॥

निभृतोऽभवदत्यर्थं समुद्रः स्तिमितोदकः।  
क्रमावाप्तमहायोगो निश्चलात्मा यथा यतिः॥ १०॥

सर्वत्रातिप्रसन्नानि सलिलानि तथाभवन्।  
ज्ञाते सर्वगते विष्णौ मनांसीव सुमेधसाम्॥ ११॥

बभूव निर्मलं व्योम शरदा ध्वस्ततोयदम्।  
योगाग्निदग्धक्लेशौघं योगिनामिव मानसम्॥ १२॥

सूर्यांशुजनितं तापं निन्ये तारापतिः शमम्।  
अहंमानोद्भवं दुःखं विवेकः सुमहानिव॥ १३॥

नभसोऽब्दं भुवः पङ्कं कालुष्यं चाम्भसश्शरत्।  
इन्द्रियाणीन्द्रियार्थेभ्यः प्रत्याहार इवाहरत्॥ १४॥

प्राणायाम इवाम्भोभिस्सरसां कृतपूरकैः।  
अभ्यस्यतेऽनुदिवसं रेचकाकुम्भकादिभिः॥ १५॥

विमलाम्बरनक्षत्रे काले चाभ्यागते व्रजे।  
ददर्शेन्द्रमहारम्भायोद्यतांस्तान्व्रजौकसः॥ १६॥

कृष्णस्तानुत्सुकान्दृष्ट्वा गोपानुत्सवलालसान्।  
कौतूहलादिदं वाक्यं प्राह वृद्धान्महामतिः॥ १७॥

कोऽयं शक्रमखो नाम येन वो हर्ष आगतः।  
प्राह तं नन्दगोपश्च पृच्छन्तमतिसादरम्॥ १८॥

मेघानां पयसां चेशो देवराजश्शतक्रतुः।  
तेन सञ्चोदिता मेघा वर्षन्त्यम्बुमयं रसम्॥ १९॥

तद‍्वृष्टिजनितं सस्यं वयमन्ये च देहिनः।  
वर्त्तयामोपयुञ्जानास्तर्पयामश्च देवताः॥ २०॥

क्षीरवत्य इमा गावो वत्सवत्यश्च निर्वृताः।  
तेन संवर्द्धितैस्सस्यैस्तुष्टाः पुष्टा भवन्ति वै॥ २१॥

नासस्या नातृणा भूमिर्न बुभुक्षार्दितो जनः।  
दृश्यते यत्र दृश्यन्ते वृष्टिमन्तो बलाहकाः॥ २२॥

भौममेतत्पयो दुग्धं गोभिः सूर्यस्य वारिदैः।  
पर्जन्यस्सर्वलोकस्योद्भवाय भुवि वर्षति॥ २३॥  
तस्मात्प्रावृषि राजानस्सर्वे शक्रं मुदा युताः।  
मखैस्सुरेशमर्चन्ति वयमन्ये च मानवाः॥ २४॥

नन्दगोपस्य वचनं श्रुत्वेत्थं शक्रपूजने।  
रोषाय त्रिदशेन्द्रस्य प्राह दामोदरस्तदा॥ २५॥

न वयं कृषिकर्त्तारो वाणिज्याजीविनो न च।  
गावोऽस्मद्दैवतं तात वयं वनचरा यतः॥ २६॥

आन्वीक्षिकी त्रयी वार्त्ता दण्डनीतिस्तथा परा।  
विद्या चतुष्टयं चैतद्वार्त्तामात्रं शृणुष्व मे॥ २७॥

कृषिर्वणिज्या तद्वच्च तृतीयं पशुपालनम्।  
विद्या ह्येका महाभाग वार्त्ता वृत्तित्रयाश्रया॥ २८॥

कर्षकाणां कृषिर्वृत्तिःपण्यं विपणिजीविनाम्।  
अस्माकं गौः परा वृत्तिर्वार्त्ताभेदैरियं त्रिभिः॥ २९॥

विद्यया यो यया युक्तस्तस्य सा दैवतं महत्।  
सैव पूज्यार्चनीया च सैव तस्योपकारिका॥ ३०॥

यो यस्य फलमश्नन्वै पूजयत्यपरं नरः।  
इह च प्रेत्य चैवासौ न तदाप्नोति शोभनम्॥ ३१॥

कृष्यान्ता प्रथिता सीमा सीमान्तं च पुनर्वनम्।  
वनान्ता गिरयस्सर्वे ते चास्माकं परा गतिः॥ ३२॥

न द्वारबन्धावरणा न गृहक्षेत्रिणस्तथा।  
सुखिनस्त्वखिले लोके यथा वै चक्रचारिणः॥ ३३॥

श्रूयन्ते गिरयश्चैव वनेऽस्मिन्कामरूपिणः।  
तत्तद्रूपं समास्थाय रमन्ते स्वेषु सानुषु॥ ३४॥

यदा चैतैः प्रबाध्यन्ते तेषां ये काननौकसः।  
तदा सिंहादिरूपैस्तान्घातयन्ति महीधराः॥ ३५॥

गिरियज्ञस्त्वयं तस्माद‍्गोयज्ञश्च प्रवर्त्यताम्।  
किमस्माकं महेन्द्रेण गावश्शैलाश्च देवताः॥ ३६॥

मन्त्रयज्ञपरा विप्रास्सीरयज्ञाश्च कर्षकाः।  
गिरिगोयज्ञशीलाश्च वयमद्रिवनाश्रयाः॥ ३७॥

तस्माद‍्गोवर्धनश्शैलो भवद्भिर्विविधार्हणैः।  
अर्च्यतां पूज्यतां मेध्यान‍्पशून्हत्वा विधानतः॥ ३८॥

सर्वघोषस्य सन्दोहो गृह्यतां मा विचार्यताम्।  
भोज्यन्तां तेन वै विप्रास्तथा ये चाभिवाञ्छकाः॥ ३९॥

तत्रार्चिते कृते होमे भोजितेषु द्विजातिषु।  
शरत्पुष्पकृतापीडाः परिगच्छन्तु गोगणाः॥ ४०॥

एतन्मम मतं गोपास्सम्प्रीत्या क्रियते यदि।  
ततः कृता भवेत्प्रीतिर्गवामद्रेस्तथा मम॥ ४१॥

इति तस्य वचः श्रुत्वा नन्दाद्यास्ते व्रजौकसः।  
प्रीत्युत्फुल्लमुखा गोपास्साधुसाध्वित्यथाब्रुवन्॥ ४२॥

शोभनं ते मतं वत्स यदेतद्भवतोदितम्।  
तत्करिष्यामहे सर्वं गिरियज्ञः प्रवर्त्यताम्॥ ४३॥

तथा च कृतवन्तस्ते गिरियज्ञं व्रजौकसः।  
दधिपायसमांसाद्यैर्ददुश्शैलबलिं ततः॥ ४४॥

द्विजांश्च भोजयामासुश्शतशोऽथ सहस्रशः॥ ४५॥  
गावश्शैलंततश्चक्रुरर्चितास्ताः प्रदक्षिणम्।  
वृषभाश्चातिनर्दन्तस्सतोया जलदा इव॥ ४६॥

गिरिमूर्द्धनि कृष्णोऽपि शैलोऽहमिति मूर्तिमान्।  
बुभुजेऽन्नं बहुतरं गोपवर्याहृतं द्विज॥ ४७॥

स्वेनैव कृष्णो रूपेण गोपैस्सह गिरेश्शिरः।  
अधिरुह्यार्चयामास द्वितीयामात्मनस्तनुम्॥ ४८॥

अन्तर्द्धानं गते तस्मिन्गोपालब्ध्वा ततो वरान्।  
कृत्वा गिरिमखं गोष्ठं निजमभ्याययुः पुनः॥ ४९॥