+++
title = "२६"

+++


भीष्मकः कुण्डिने राजा विदर्भविषयेऽभवत्।  
रुक्मी तस्याभवत्पुत्रो रुक्मिणी च वरानना॥ १॥

रुक्मिणीं चकमे कृष्णस्सा च तं चारुहासिनी।  
न ददौ याचते चैनां रुक्मी द्वेषेण चक्रिणे॥ २॥

ददौ च शिशुपालाय जरासन्धप्रचोदितः।  
भीष्मको रुक्मिणा सार्धं रुक्मिणीमुरुविक्रमः॥ ३॥

विवाहार्थं ततः सर्वे जरासन्धमुखा नृपाः।  
भीष्मकस्य पुरं जग्मुश्शिशुपालप्रियैषिणः॥ ४॥

कृष्णोऽपि बलभद्राद्यैर्यदुभिः परिवारितः।  
प्रययौ कुण्डिनं द्रष्टुं विवाहं चैद्यभूभृतः॥ ५॥

श्वोभाविनि विवाहे तु तां कन्यां हृतवान‍्हरिः।  
विपक्षभारमासज्य रामादिष्वथ बन्धुषु॥ ६॥

ततश्च पौण्ड्रकश्श्रीमान्दन्तवक्त्रो विदूरथः।  
शिशुपालजरासन्धशाल्वाद्याश्च महीभृतः॥ ७॥  
कुपितास्ते हरिं हन्तुं चक्रुरुद्योगमुत्तमम्।  
निर्जिताश्च समागम्य रामाद्यैर्यदुपुङ्गवैः॥ ८॥

कुण्डिनं न प्रवेक्ष्यामि ह्यहत्वा युधि केशवम्।  
कृत्वा प्रतिज्ञां रुक्मी च हन्तुं कृष्णमनुद्रुतः॥ ९॥

हत्वा बलं सनागाश्वं पत्तिस्यन्दनसङ्कुलम्।  
निर्जितः पातितश्चोर्व्यां लीलयैव स चक्रिणा॥ १०॥

निर्जित्य रुक्मिणं सम्यगुपयेमे च रुक्मिणीम्।  
राक्षसेन विवाहेन सम्प्राप्तां मधुसूदनः॥ ११॥

तस्यां जज्ञे च प्रद्मुम्नो मदनांशस्सवीर्यवान्।  
जहार शम्बरो यं वै यो जघान च शम्बरम्॥ १२॥