+++
title = "२२"

+++


जरासन्धसुते कंस उपयेमे महाबलः।  
अस्तिं प्राप्तिं च मैत्रेय तयोर्भर्तृहणं हरिम्॥ १॥  
महाबलपरीवारो मगधाधिपतिर्बली।  
हन्तुमभ्याययौ कोपाज्जरासन्धस्सयादवम्॥ २॥

उपेत्य मथुरां सोऽथ रुरोध मगधेश्वरः।  
अक्षौहिणीभिस्सैन्यस्य त्रयोविंशतिभिर्वृतः॥ ३॥

निष्क्रम्याल्पपरीवारावुभौ रामजनार्दनौ।  
युयुधाते समं तस्य बलिनौ बलिसैनिकैः॥ ४॥

ततो रामश्च कृष्णश्च मतिं चक्रतुरञ्जसा।  
आयुधानां पुराणानामादाने मुनिसत्तम॥ ५॥

अनन्तरं हरेश्शार्ङ्गं तूणौ चाक्षयसायकौ।  
आकाशादागतौ विप्र तथा कौमोदकी गदा॥ ६॥

हलं च बलभद्रस्य गगनादागतं महत्।  
मनसोऽभिमतं विप्र सुनन्दं मुसलं तथा॥ ७॥

ततो युद्धे पराजित्य ससैन्यं मगधाधिपम्।  
पुरीं विविशतुर्वीरावुभौ रामजनार्दनौ॥ ८॥

जिते तस्मिन्सुदुर्वृत्ते जरासन्धे महामुने।  
जीवमाने गते कृष्णस्तेनामन्यत नाजितम्॥ ९॥

पुनरप्याजगामाथ जरासन्धो बलान्वितः।  
जितश्च रामकृष्णाभ्यामपक्रान्तो द्विजोत्तम॥ १०॥

दश चाष्टौ च सङ्ग्रामानेवमत्यन्तदुर्मदः।  
यदुभिर्मागधो राजा चक्रे कृष्णपुरोगमैः॥ ११॥

सर्वेष्वेतेषु युद्धेषु यादवैस्स पराजितः।  
अपक्रान्तो जरासन्धस्स्वल्पसैन्यैर्बलाधिकः॥ १२॥

न तद‍्बलं यादवानां विजितं यदनेकशः।  
तत्तु सन्निधिमाहात्म्यं विष्णोरंशस्य चक्रिणः॥ १३॥

मनुष्यधर्मशीलस्य लीला सा जगतीपतेः।  
अस्त्राण्यनेकरूपाणि यदरातिषु मुञ्चति॥ १४॥

मनसैव जगत्सृष्टिं संहारं च करोति यः।  
तस्यारिपक्षक्षपणे कियानुद्यमविस्तरः॥ १५॥

तथापि यो मनुष्याणां धर्मस्तमनुवर्तते।  
कुर्वन्बलवता सन्धिं हीनैर्युद्धं करोत्यसौ॥ १६॥

साम चोपप्रदानं च तथा भेदं च दर्शयन्।  
करोति दण्डपातं च क्वचिदेव पलायनम्॥ १७॥

मनुष्यदेहिनां चेष्टामित्येवमनुवर्तते।  
लीला जगत्पतेस्तस्यच्छन्दतः परिवर्तते॥ १८॥