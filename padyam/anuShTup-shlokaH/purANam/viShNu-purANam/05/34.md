+++
title = "३४"

+++


चक्रे कर्म महच्छौरिर्बिभ्राणो मानुषीं तनुम्।  
जिगाय शक्रं शर्वं च सर्वान्देवांश्च लीलया॥ १॥

यच्चान्यदकरोत्कर्म दिव्यचेष्टाविघातकृत्।  
तत्कथ्यतां महाभाग परं कौतूहलं हि मे॥ २॥

गदतो मम विप्रर्षे श्रूयतामिदमादरात्।  
नरावतारे कृष्णेन दग्धा वाराणसी यथा॥ ३॥

पौण्ड्रको वासुदेवस्तु वासुदेवोऽभवद्भुवि।  
अवतीर्णस्त्वमित्युक्तो जनैरज्ञानमोहितैः॥ ४॥

स मेने वासुदेवोऽहमवतीर्णो महीतले।  
नष्टस्मृतिस्ततस्सर्वं विष्णुचिह्नमचीकरत्॥ ५॥

दूतं च प्रेषयामास कृष्णाय सुमहात्मने।  
त्यक्त्वा चक्रादिकं चिह्नं मदीयं नाम चात्मनः॥ ६॥  
वासुदेवात्मकं मूढ त्यक्त्वा सर्वमशेषतः।  
आत्मनो जीवितार्थाय ततो मे प्रणतिं व्रज॥ ७॥

इत्युक्तस्सम्प्रहस्यैनं दूतं प्राह जनार्दनः।  
निजचिह्नमहं चक्रं समुत्स्रक्ष्ये त्वयीति वै॥ ८॥  
वाच्यश्च पौण्ड्रको गत्वा त्वया दूत वचो मम।  
ज्ञातस्त्वद्वाक्यसद्भावो यत्कार्यं तद्विधीयताम्॥ ९॥

गृहीतचिह्नवेषोऽहमागमिष्यामि ते पुरम्।  
उत्स्रक्ष्यामि च तच्चक्रं निजचिह्नमसंशयम्॥ १०॥

आज्ञापूर्वं च यदिदमागच्छेति त्वयोदितम्।  
सम्पादयिष्ये श्वस्तुभ्यं समागम्याविलम्बितम्॥ ११॥

शरणं ते समभ्येत्य कर्तास्मि नृपते तथा।  
यथा त्वत्तो भयं भूयो न मे किञ्चिद्भविष्यति॥ १२॥

इत्युक्तेऽपगते दूते संस्मृत्याभ्यागतं हरिः।  
गरुत्मन्तमथारुह्य त्वरितस्तत्पुरं ययौ॥ १३॥

ततस्तु केशवोद्योगं श्रुत्वा काशिपतिस्तदा।  
सर्वसैन्यपरीवारः पार्ष्णिग्राह उपाययौ॥ १४॥

ततो बलेन महता काशिराजबलेन च।  
पौण्ड्रकोवासुदेवोऽसौ केशवाभिमुखो ययौ॥ १५॥

तं ददर्श हरिर्दूरादुदारस्यन्दने स्थितम्।  
चक्रहस्तं गदाशार्ङ्गबाहुं पाणिगताम्बुजम्॥ १६॥

स्रग्धरं पीतवसनं सुपर्णरचितध्वजम्।  
वक्षःस्थले कृतं चास्य श्रीवत्सं ददृशे हरिः॥ १७॥

किरीटकुण्डलधरं नानारत्नोपशोभितम्।  
तं दृष्ट्वा भावगम्भीरं जहास गरुडध्वजः॥ १८॥

युयुधे च बलेनास्य हस्त्यश्वबलिना द्विज।  
निस्त्रिंशासिगदाशूलशक्तिकार्मुकशालिना॥ १९॥

क्षणेन शार्ङ्गनिर्मुक्तैश्शरैररिविदारणैः।  
गदाचक्रनिपातैश्च सूदयामास तद‍्बलम्॥ २०॥

काशिराजबलं चैवं क्षयं नीत्वा जनार्दनः।  
उवाच पौण्ड्रकं मूढमात्मचिह्नोपलक्षितम्॥ २१॥

पौण्ड्रकोक्तं त्वया यत्तु दूतवक्त्रेण मां प्रति।  
समुत्सृजेति चिह्नानि तत्ते सम्पादयाम्यहम्॥ २२॥

चक्रमेतत्समुत्सृष्टं गदेयं ते विसर्जिता।  
गरुत्मानेष चोत्सृष्टस्समारोहतु ते ध्वजम्॥ २३॥

इत्युच्चार्य विमुक्तेन चक्रेणासौ विदारितः।  
पातितो गदया भग्नो ध्वजश्चास्य गरुत्मता॥ २४॥

ततो हाहाकृते लोके काशिपुर्यधिपो बली।  
युयुधे वासुदेवेन मित्रस्यापचितौ स्थितः॥ २५॥

ततश्शार्ङ्गधनुर्मुक्तैश्छित्त्वा तस्य शिरश्शरैः।  
काशिपुर्यां स चिक्षेप कुर्वंल्‍लोकस्य विस्मयम्॥ २६॥

हत्वा तं पौण्ड्रकं शौरिः काशिराजं च सानुगम्।  
पुनर्द्वारवतीं प्राप्तो रेमे स्वर्गगतो यथा॥ २७॥

तच्छिरः पतितं तत्र दृष्ट्वा काशिपतेः पुरे।  
जनः किमेतदित्याहच्छिन्नं केनेति विस्मितः॥ २८॥

ज्ञात्वा तं वासुदेवेन हतं तस्य सुतस्ततः।  
पुरोहितेन सहितस्तोषयामास शङ्करम्॥ २९॥

अविमुक्ते महाक्षेत्रे तोषितस्तेन शङ्करः।  
वरं वृणीष्वेति तदा तं प्रोवाच नृपात्मजम्॥ ३०॥

स वव्रे भगवन्कृत्या पितृहन्तुर्वधाय मे।  
समुत्तिष्ठतु कृष्णस्य त्वत्प्रसादान्महेश्वर॥ ३१॥

एवं भविष्यतीत्युक्ते दक्षिणाग्नेरनन्तरम्।  
महाकृत्या समुत्तस्थौ तस्यैवाग्नेर्विनाशिनी॥ ३२॥

ततो ज्वालाकरालास्या ज्वलत्केशकपालिका।  
कृष्ण कृष्णेति कुपिता कृत्या द्वारवतीं ययौ॥ ३३॥

तामवेक्ष्य जनस्त्रासाद्विचलल्लोचनो मुने।  
ययौ शरण्यं जगतां शरणं मधुसूदनम्॥ ३४॥

काशिराजसुतेनेयमाराध्य वृषभध्वजम्।  
उत्पादिता महाकृत्येत्यवगम्याथ चक्रिणा॥ ३५॥  
जहि कृत्यामिमामुग्रां वह्निज्वालाजटालकाम्।  
चक्रमुत्सृष्टमक्षेषु क्रीडासक्तेन लीलया॥ ३६॥

तदग्निमालाजटिलज्वालोद‍्गारातिभीषणाम्।  
कृत्यामनुजगामाशु विष्णुचक्रं सुदर्शनम्॥ ३७॥

चक्रप्रतापनिर्दग्धा कृत्या माहेश्वरी तदा।  
ननाश वेगिनी वेगात्तदप्यनुजगाम ताम्॥ ३८॥

कृत्या वाराणसीमेव प्रविवेश त्वरान्विता।  
विष्णुचक्रप्रतिहतप्रभावा मुनिसत्तम॥ ३९॥

ततः काशीबलं भूरि प्रमथानां तथा बलम्।  
समस्तशस्त्रास्त्रयुतं चक्रस्याभिमुखं ययौ॥ ४०॥

शस्त्रास्त्रमोक्षचतुरं दग्ध्वा तद‍्बलमोजसा।  
कृत्यागर्भामशेषां तां तदा वाराणसीं पुरीम्॥ ४१॥

सभूभृद‍भृत्यपौरां तु साश्वमातङ्गमानवाम्।  
अशेषगोष्ठकोशां तां दुर्निरीक्ष्यां सुरैरपि॥ ४२॥  
ज्वालापरिष्कृताशेषगृहप्राकारचत्वराम्।  
ददाह तद्धरेश्चक्रं सकलामेव तां पुरीम्॥ ४३॥

अक्षीणामर्षमत्युग्रसाध्यसाधनसस्पृहम्।  
तच्चक्रं प्रस्फुरद्दीप्ति विष्णोरभ्याययौ करम्॥ ४४॥