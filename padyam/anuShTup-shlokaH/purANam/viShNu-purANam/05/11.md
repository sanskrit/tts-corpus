+++
title = "११"

+++


मखे प्रतिहते शक्रो मैत्रेयातिरुषान्वितः।  
संवर्तकं नाम गणं तोयदानामथाब्रवीत्॥ १॥

भो भो मेघा निशम्यैतद्वचनं गदतो मम।  
आज्ञानन्तरमेवाशु क्रियतामविचारितम्॥ २॥

नन्दगोपस्सुदुर्बुद्धिर्गोपैरन्यैस्सहायवान्।  
कृष्णाश्रयबलाध्मातो मखभङ्गमचीकरत्॥ ३॥

आजीवो याः परस्तेषां गावस्तस्य च कारणम्।  
ता गावो वृष्टिवातेन पीड्यन्तां वचनान्मम॥ ४॥

अहमप्यद्रिशृङ्गाभं तुङ्गमारुह्य वारणम्।  
साहाय्यं वः करिष्यामि वाय्वम्बूत्सर्गयोजितम्॥ ५॥

इत्याज्ञप्तास्ततस्तेन मुमुचुस्ते बलाहकाः।  
वातवर्षं महाभीममभावाय गवां द्विज॥ ६॥

ततः क्षणेन पृथिवी ककुभोऽम्बरमेव च।  
एकं धारामहासारपूरणेनाभवन्मुने॥ ७॥

विद्युल्लताकशाघातत्रस्तैरिव घनैर्घनम्।  
नादापुरितदिक्चक्रैर्धारासारमपात्यत॥ ८॥

अन्धकारीकृते लोके वर्षद्भिरनिशं घनैः।  
अधश्चोर्ध्वं च तिर्यक् च जगदाप्यमिवाभवत्॥ ९॥

गावस्तु तेन पतता वर्षवातेन वेगिना।  
धूताः प्राणाञ्जहुस्सन्नत्रिकसक्थिशिरोधराः॥ १०॥

क्रोडेन वत्सानाक्रम्य तस्थुरन्या महामुने।  
गावो विवत्साश्च कृता वारिपूरेण चापराः॥ ११॥

वत्साश्च दीनवदना वातकम्पितकन्धराः।  
त्राहि त्राहीत्यल्पशब्दाः कृष्णमूचुरिवातुराः॥ १२॥

ततस्तद‍्गोकुलं सर्वं गोगोपीगोपसङ्कुलम्।  
अतीवार्त्तं हरिर्दृष्ट्वा मैत्रेयाचिन्तयत्तदा॥ १३॥

एतत्कृतं महेन्द्रेण मखभंगविरोधिना।  
तदेतदखिलं गोष्ठं त्रातव्यमधुना मया॥ १४॥

इममद्रिमहं धैर्यादुत्पाट्योरुशिलाघनम्।  
धारयिष्यामि गोष्ठस्य पृथुच्छत्रमिवोपरि॥ १५॥

इति कृत्वा मतिं कृष्णो गोवर्धनमहीधरम्।  
उत्पाट्यैककरेणैव धारयामास लीलया॥ १६॥

गोपांश्चाह हसञ्छौरिस्समुत्पाटितभूधरः।  
विशध्वमत्र त्वरिताः कृतं वर्षनिवारणम्॥ १७॥

सुनिवातेषु देशेषु यथा जोषमिहास्यताम्।  
प्रविश्यतां न भेतव्यं गिरिपाताच्च निर्भयैः॥ १८॥

इत्युक्तास्तेन ते गोपा विविशुर्गोधनैस्सह।  
शकटारोपितैर्भाण्डैर्गोप्यश्चासारपीडिताः॥ १९॥

कृष्णोऽपि तं दधारैव शैलमत्यन्तनिश्चलम्।  
व्रजैकवासिभिर्हर्षविस्मिताक्षैर्निरीक्षितः॥ २०॥

गोपगोपीजनैर्हृष्टैः प्रीतिविस्तारितेक्षणैः।  
संस्तूयमानचरितः कृष्णश्शैलमधारयत्॥ २१॥

सप्तरात्रं महामेघा ववर्षुर्नन्दगोकुले।  
इन्द्रेण चोदिता विप्र गोपानां नाशकारिणा॥ २२॥

ततो धृते महाशैले परित्राते च गोकुले।  
मिथ्याप्रतिज्ञो बलभिद्वारयामास तान‍्घनान्॥ २३॥

व्यभ्रे नभसि देवेन्द्रे वितथात्मवचस्यथ।  
निष्क्रम्य गोकुलं हृष्टं स्वस्थानं पुनरागमत्॥ २४॥

मुमोच कृष्णोऽपि तदा गोवर्धनमहाचलम्।  
स्वस्थाने विस्मितमुखैर्दृष्टस्तैस्तु व्रजौकसैः॥ २५॥