+++
title = "३५"

+++


भूय एवाहमिच्छामि बलभद्रस्य धीमतः।  
श्रोतुं पराक्रमं ब्रह्मन् तन्ममाख्यातुमर्हसि॥ १॥

यमुनाकर्षणादीनि श्रुतानि भगवन्मया।  
तत्कथ्यतां महाभाग यदन्यत्कृतवान‍्बलः॥ २॥

मैत्रेय श्रूयतां कर्म यद्रामेणाभवत्कृतम्।  
अनन्तेनाप्रमेयेन शेषेण धरणीधृता॥ ३॥

सुयोधनस्य तनयां स्वयंवरकृतक्षणाम्।  
बलादादत्तवान्वीरस्साम्बो जाम्बवतीसुतः॥ ४॥

ततः क्रुद्धा महावीर्याः कर्णदुर्योधनादयः।  
भीष्मद्रोणादयश्चैनं बबन्धुर्युधि निर्जितम्॥ ५॥

तच्छ्रुत्वा यादवास्सर्वे क्रोधं दुर्योधनादिषु।  
मैत्रेय चक्रुः कृष्णश्च तान्निहन्तुं महोद्यमम्॥ ६॥

तान्निवार्य बलः प्राह मदलोलकलाक्षरम्।  
मोक्ष्यन्ति ते मद्वचनाद्यास्याम्ये को हि कौरवान्॥ ७॥

बलदेवस्ततो गत्वा नगरं नागसाह्वयम्।  
बाह्योपवनमध्येऽभून्न विवेश च तत्पुरम्॥ ८॥

बलमागतमाज्ञाय भूपा दुर्योधनादयः।  
गामर्घ्यमुदकं चैव रामाय प्रत्यवेदयन्॥ ९॥

गृहीत्वा विधिवत्सर्वं ततस्तानाह कौरवान्।  
आज्ञापयत्युग्रसेनस्साम्बमाशु विमुञ्चत॥ १०॥

ततस्तद्वचनं श्रुत्वा भीष्मद्रोणादयो नृपाः।  
कर्णदुर्योधनाद्याश्च चुक्षुभुर्द्विजसत्तम॥ ११॥

ऊचुश्चकुपितास्सर्वे बाह्लिकाद्याश्च कौरवाः।  
अराज्यार्हं यदोर्वंशमवेक्ष्य मुसलायुधम्॥ १२॥

भो भो किमेतद्भवता बलभद्रेरितं वचः।  
आज्ञां कुरुकुलोत्थानां यादवः कः प्रदास्यति॥ १३॥

उग्रसेनोऽपि यद्याज्ञां कौरवाणां प्रदास्यति।  
तदलं पाण्डुरैश्छत्रैर्नृपयोग्यैर्विडम्बनैः॥ १४॥

तद‍्गच्छ बल मा वा त्वं साम्बमन्यायचेष्टितम्।  
विमोक्ष्यामो न भवतश्चोग्रसेनस्य शासनात्॥ १५॥

प्रणतिर्या कृतास्माकं मान्यानां कुकुरान्धकैः।  
ननाम सा कृता केयमाज्ञा स्वामिनि भृत्यतः॥ १६॥

गर्वमारोपिता यूयं समानासनभोजनैः।  
को दोषो भवतां नीतिर्यत्प्रीत्या नावलोकिता॥ १७॥

अस्माभिरर्घो भवतो योऽयं बल निवेदितः।  
प्रेम्णैतन्नैतदस्माकं कुलाद्युष्मत्कुलोचितम्॥ १८॥

इत्युक्त्वा कुरवः साम्बं मुञ्चामो न हरेस्सुतम्।  
कृतैकनिश्चयास्तूर्णं विविशुर्गजसाह्वयम्॥ १९॥

मत्तः कोपेन चाघूर्णंस्ततोऽधिक्षेपजन्मना।  
उत्थाय पार्ष्ण्या वसुधां जघान स हलायुधः॥ २०॥

ततो विदारिता पृथ्वी पार्ष्णिघातान्महात्मनः।  
आस्फोटयामास तदा दिशश्शब्देन पूरयन्॥ २१॥  
उवाच चातिताम्राक्षो भृकुटीकुटिलाननः॥ २२॥

अहो मदावलेपोऽयमसाराणां दुरात्मनाम्।  
कौरवाणां महीपत्वमस्माकं किल कालजम्।  
उग्रसेनस्य ये नाज्ञां मन्यन्तेऽद्यापि लङ्घनम्॥ २३॥

उग्रसेनः समध्यास्ते सुधर्मां न शचीपतिः।  
धिङ्मानुषशतोच्छिष्टे तुष्टिरेषां नृपासने॥ २४॥

पारिजाततरोः पुष्पमञ्जरीर्वनिताजनः।  
बिभर्ति यस्य भृत्यानां सोऽप्येषां न महीपतिः॥ २५॥

समस्तभूभृतां नाथ उग्रसेनस्स तिष्ठतु।  
अद्यनिष्कौरवामुर्वीं कृत्वा यास्यामि तत्पुरीम्॥ २६॥

कर्णं दुर्योधनं द्रोणमद्य भीष्मं सबाह्लिकम्।  
दुश्शासनादीन्भूरिं च भूरिश्रवसमेव च॥ २७॥  
सोमदत्तं शलं चैव भीमार्जुनयुधिष्ठिरान्।  
यमौ च कौरवांश्चान्यान्हत्वा साश्वरथद्विपान्॥ २८॥  
वीरमादाय तं साम्बं सपत्नीकं ततः पुरीम्।  
द्वारकामुग्रसेनादीन्गत्वा द्रक्ष्यामि बान्धवान्॥ २९॥

अथ वा कौरवावासं समस्तैः कुरुभिस्सह।  
भागीरथ्यां क्षिपाम्याशु नगरं नागसाह्वयम्॥ ३०॥

इत्युक्त्वा मदरक्ताक्षः कर्षणाधोमुखं हलम्।  
प्राकारवप्रदुर्गस्य चकर्ष मुसलायुधः॥ ३१॥

आघूर्णितं तत्सहसा ततो वै हास्तिनं पुरम्।  
दृष्ट्वा संक्षुब्धहृदयाश्चुक्षुभुः सर्वकौरवाः॥ ३२॥

राम राम महाबाहो क्षम्यतां क्षम्यतां त्वया।  
उपसंह्रियतां कोपः प्रसीद मुसलायुध॥ ३३॥

एष साम्बस्सपत्नीकस्तव निर्यातितो बल।  
अविज्ञातप्रभावाणां क्षम्यतामपराधिनाम्॥ ३४॥

ततो निर्यातयामासुस्साम्बं पत्नीसमन्वितम्।  
निष्क्रम्य स्वपुरात्तूर्णं कौरवा मुनिपुङ्गव॥ ३५॥

भीष्मद्रोणकृपादीनां प्रणम्य वदतां प्रियम्।  
क्षान्तमेव मयेत्याह बलो बलवतां वरः॥ ३६॥

अद्याप्याघूर्णिताकारं लक्ष्यते तत्पुरं द्विज।  
एष प्रभावो रामस्य बलशौर्योपलक्षणः॥ ३७॥

ततस्तु कौरवास्साम्बं सम्पूज्य हलिना सह।  
प्रेषयामासुरुद्वाहधनभार्यासमन्वितम्॥ ३८॥