+++
title = "०५"

+++


विमुक्तो वसुदेवोऽपि नन्दस्य शकटं गतः।  
प्रहृष्टं दृष्टवान्नन्दं पुत्रो जातो ममेति वै॥ १॥

वसुदेवोऽपि तं प्राह दिष्ट्या दिष्ट्येति सादरम्।  
वार्द्धकेऽपि समुत्पन्नस्तनयोऽयं तवाधुना॥ २॥

दत्तो हि वार्षिकस्सर्वो भवद्भिर्नृपतेः करः।  
यदर्थमागतास्तस्मान्नात्र स्थेयं महाधनैः॥ ३॥

यदर्थमागताः कार्यं तन्निष्पन्नं किमास्यते।  
भवद्भिर्गम्यतां नन्द तच्छीघ्रं निजगोकुलम्॥ ४॥

ममापि बालकस्तत्र रोहिणीप्रभवो हि यः।  
स रक्षणीयो भवता यथायं तनयो निजः॥ ५॥

इत्युक्ताः प्रययुर्गोपा नन्दगोपपुरोगमाः।  
शकटारोपितैर्भाण्डैः करं दत्त्वा महाबलाः॥ ६॥

वसतां गोकुले तेषां पूतना बालघातिनी।  
सुप्तं कृष्णमुपादाय रात्रौ तस्मै स्तनं ददौ॥ ७॥

यस्मै यस्मै स्तनं रात्रौ पूतना सम्प्रयच्छति।  
तस्य तस्य क्षणेनाङ्गं बालकस्योपहन्यते॥ ८॥

कृष्णस्तु तत्स्तनं गाढं कराभ्यामतिपीडितम्।  
गृहीत्वा प्राणसहितं पपौ क्रोधसमन्वितः॥ ९॥

सातिमुक्तमहारावा विच्छिन्नस्नायुबन्धना।  
पपात पूतना भूमौ म्रियमाणातिभीषणा॥ १०॥

तन्नादश्रुतिसन्त्रस्ताः प्रबुद्धास्ते व्रजौकसः।  
ददृशुः पूतनोत्सङ्गे कृष्णं तां च निपातिताम्॥ ११॥

आदाय कृष्णं सन्त्रस्ता यशोदापि द्विजोत्तम।  
गोपुच्छभ्रामणेनाथ बालदोषमपाकरोत्॥ १२॥

गोपुरीषमुपादाय नन्दगोपोऽपि मस्तके।  
कृष्णस्य प्रददौ रक्षां कुर्वंश्चैतदुदीरयन्॥ १३॥

रक्षतु त्वामशेषाणां भूतानां प्रभवो हरिः।  
यस्य नाभिसमुद्भूतपङ्कजादभवज्जगत्॥ १४॥

येन दंष्ट्राग्रविधृता धारयत्यवनिर्जगत्।  
वराहरूपधृग्देवस्स त्वां रक्षतु केशवः॥ १५॥

नखाङ्कुरविनिर्भिन्नवैरिवक्षस्स्थलो विभुः।  
नृसिंहरूपी सर्वत्र रक्षतु त्वां जनार्दनः॥ १६॥

वामनो रक्षतु सदा भवन्तं यः क्षणादभूत्।  
त्रिविक्रमः क्रमाक्रान्तत्रैलोक्यः स्फुरदायुधः॥ १७॥

शिरस्ते पातु गोविन्दः कण्ठं रक्षतु केशवः।  
गुह्यं च जठरं विष्णुर्जङ्घे पादौ जनार्दनः॥ १८॥

मुखं बाहू प्रबाहू च मनः सर्वेन्द्रियाणि च।  
रक्षत्वव्याहतैश्वर्यस्तव नारायणोऽव्ययः॥ १९॥

शार्ङ्गचक्रगदापाणेश्शङ्खनादहताः क्षयम्।  
गच्छन्तु प्रेतकूष्माण्डराक्षसा ये तवाहिताः॥ २०॥

त्वां पातु दिक्षु वैकुण्ठो विदिक्षु मधुसूदनः।  
हृषीकेशोऽम्बरे भूमौ रक्षतु त्वां महीधरः॥ २१॥

एवं कृतस्वस्त्ययनो नन्दगोपेन बालकः।  
शायितश्शकटस्याधो बालपर्यङ्किकातले॥ २२॥

ते च गोपा महद‍्दृष्ट्वा पूतनायाः कलेवरम्।  
मृतायाः परमं त्रासं विस्मयं च तदा ययुः॥ २३॥