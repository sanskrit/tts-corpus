+++
title = "३३"

+++


बाणोऽपि प्रणिपत्याग्रे मैत्रेयाह त्रिलोचनम्।  
देव बाहुसहस्रेण निर्विण्णोऽस्म्याहवं विना॥ १॥

कच्चिन्ममैषां बाहूनां साफल्यजनको रणः।  
भविष्यति विना युद्धं भाराय मम किं भुजैः॥ २॥

मयूरध्वजभङ्गस्ते यदा बाण भविष्यति।  
पिशिताशिजनानन्दं प्राप्स्यसे त्वं तदा रणम्॥ ३॥

ततः प्रणम्य वरदं शम्भुमभ्यागतो गृहम्।  
सभग्नं ध्वजमालोक्य हृष्टो हर्षं पुनर्ययौ॥ ४॥

एतस्मिन्नेव काले तु योगविद्याबलेन तम्।  
अनिरुद्धमथानिन्ये चित्रलेखा वराप्सराः॥ ५॥

कन्यान्तःपुरमभ्येत्य रममाणं सहोषया।  
विज्ञाय रक्षिणो गत्वा शशंसुर्दैत्यभूपतेः॥ ६॥

व्यादिष्टं किंकराणां तु सैन्यं तेन महात्मना।  
जघान परिघं घोरमादाय परवीरहा॥ ७॥

हतेषु तेषु बाणोऽपि रथस्थस्तद्वधोद्यतः।  
युध्यमानो यथाशक्ति यदुवीरेण निर्जितः॥ ८॥

मायया युयुधे तेन स तदा मन्त्रिचोदितः।  
ततस्तं पन्नगास्त्रेण बबन्ध यदुनन्दनम्॥ ९॥

द्वारवत्यां क्व यातोऽसावनिरुद्धेति जल्पताम्।  
यदूनामाचचक्षे तं बद्धं बाणेन नारदः॥ १०॥

तं शोणितपुरं नीतं श्रुत्वा विद्याविदग्धया।  
योषिता प्रत्ययं जग्मुर्यादवा नामरैरिति॥ ११॥

ततो गरुडमारुह्य स्मृतमात्रागतं हरिः।  
बलप्रद्युम्नसहितो बाणस्य प्रययौ पुरम्॥ १२॥

पुरप्रवेशे प्रमथैर्युद्धमासीन्महात्मनः।  
ययौ बाणपुराभ्याशं नीत्वा तान्सङ्क्षयं हरिः॥ १३॥

ततस्त्रिपादस्त्रिशिरा ज्वरो माहेश्वरो महान्।  
बाणरक्षार्थमभ्येत्य युयुधे शार्ङ्गधन्वना॥ १४॥

तद्भस्मस्पर्शसम्भूततापः कृष्णाङ्गसङ्गमात्।  
अवाप बलदेवोऽपि श्रममामीलितेक्षणः॥ १५॥

ततस्स युद्ध्यमानस्तु सह देवेन शार्ङ्गिणा।  
वैष्णवेन ज्वरेणाशु कृष्णदेहान्निराकृतः॥ १६॥

नारायणभुजाघातपरिपीडनविह्वलम्।  
तं वीक्ष्य क्षम्यतामस्येत्याह देवः पितामहः॥ १७॥

ततश्च क्षान्तमेवेति प्रोच्य तं वैष्णवं ज्वरम्।  
आत्मन्येव लयं निन्ये भगवान‍्मधुसूदनः॥ १८॥

मम त्वया समं युद्धं ये स्मरिष्यन्ति मानवाः।  
विज्वरास्ते भविष्यन्तीत्युक्त्वा चैनं ययौ ज्वरः॥ १९॥

ततोऽग्नीन्भगवान्पञ्च जित्वा नीत्वा तथा क्षयम्।  
दानवानां बलं कृष्णश्चूर्णयामास लीलया॥ २०॥

ततस्समस्तसैन्येन दैतेयानां बलेस्सुतः।  
युयुधे शङ्करश्चैव कार्त्तिकेयश्च शौरिणा॥ २१॥

हरिशङ्करयोर्युद्धमतीवासीत्सुदारुणम् ।  
चुक्षुभुस्सकला लोकाः शस्त्रास्त्रांशुप्रतापिताः॥ २२॥

प्रलयोऽयमशेषस्य जगतो नूनमागतः।  
मेनिरे त्रिदशास्तत्र वर्तमाने महारणे॥ २३॥

जृम्भकास्त्रेण गोविन्दो जृम्भयामास शंकरम्।  
ततः प्रणेशुर्दैतेयाः प्रमथाश्च समन्ततः॥ २४॥

जृम्भाभिभूतस्तु हरो रथोपस्थ उपाविशत्।  
न शशाक ततो योद्धुं कृष्णेनाक्लिष्टकर्मणा॥ २५॥

गरुडक्षतवाहश्च प्रद्युम्नास्त्रेण पीडितः।  
कृष्णहुङ्कारनिर्धूतशक्तिश्चापययौ गुहः॥ २६॥

जृम्भिते शङ्करे नष्टे दैत्यसैन्ये गुहे जिते।  
नीते प्रमथसैन्ये च सङ्क्षयं शार्ङ्गधन्वना॥ २७॥  
नन्दिना संगृहीताश्वमधिरुढो महारथम्।  
बाणस्तत्राययौ योद्धुं कृष्णकार्ष्णिबलैस्सह॥ २८॥

बलभद्रो महावीर्यो बाणसैन्यमनेकधा।  
विव्याध बाणैः प्रभ्रश्य धर्मतश्च पलायत॥ २९॥

आकृष्य लाङ्गलाग्रेण मुसलेनाशु ताडितम्।  
बलं बलेन ददृशे बाणो बाणैश्च चक्रिणा॥ ३०॥

ततः कृष्णेन बाणस्य युद्धमासीत्सुदारुणम्।  
समस्यतोरिषून्दीप्तान्कायत्राणविभेदिनः॥ ३१॥  
कृष्णश्चिच्छेदबाणैस्तान्बाणेनप्रहिताञ्छितान्।  
विव्याध केशवं बाणो बाणं विव्याध चक्रधृक्॥ ३२॥

मुमुचाते तथास्त्राणि बाणकृष्णौ जिगीषया।  
परस्परं क्षतिकरौ लाघवादनिशं द्विज॥ ३३॥

भिद्यमानेष्वशेषेषु शरेष्वस्त्रे च सीदति।  
प्राचुर्येण ततो बाणं हन्तुं चक्रे हरिर्मनः॥ ३४॥

ततोऽर्कशतसङ्घाततेजसा सदृशद्युति।  
जग्राह दैत्यचक्रारिर्हरिश्चक्रं सुदर्शनम्॥ ३५॥

मुञ्चतो बाणनाशाय ततश्चक्रं मधुद्विषः।  
नग्ना दैतेयविद्याभूत्कोटरी पुरतो हरेः॥ ३६॥

तामग्रतो हरिर्दृष्ट्वा मीलिताक्षस्सुदर्शनम्।  
मुमोच बाणमुद्दिश्यच्छेत्तुं बाहुवनं रिपोः॥ ३७॥

क्रमेण तत्तु बाहूनां बाणस्याच्युतचोदितम्।  
छेदं चक्रेऽसुरापास्तशस्त्रौघक्षपणादृतम्॥ ३८॥

छिन्ने बाहुवने तत्तु करस्थं मधुसूदनः।  
मुमुक्षुर्बाणनाशाय विज्ञातस्त्रिपुरद्विषा॥ ३९॥

समुपेत्याह गोविन्दं सामपूर्वमुमापतिः।  
विलोक्य बाणं दोर्दण्डच्छेदासृक्स्राववर्षिणम्॥ ४०॥

कृष्ण कृष्ण जगन्नाथ जाने त्वां पुरुषोत्तमम्।  
परेशं परमात्मानमनादिनिधनं हरिम्॥ ४१॥

देवतिर्यङ्मनुष्येषु शरीरग्रहणात्मिका।  
लीलेयं सर्वभूतस्य तव चेष्टोपलक्षणा॥ ४२॥

तत्प्रसीदाभयं दत्तं बाणस्यास्य मया प्रभो।  
तत्त्वया नानृतं कार्यं यन्मया व्याहृतं वचः॥ ४३॥

अस्मत्संश्रयदृप्तोऽयं नापराधी तवाव्यय।  
मया दत्तवरो दैत्यस्ततस्त्वां क्षमयाम्यहम्॥ ४४॥

इत्युक्तः प्राह गोविन्दः शूलपाणिमुमापतिम्।  
प्रसन्नवदनो भूत्वा गतामर्षोऽसुरं प्रति॥ ४५॥

युष्मद्दत्तवरो वाणो जीवतामेष शङ्कर।  
त्वद्वाक्यगौरवादेतन्मया चक्रं निवर्तितम्॥ ४६॥

त्वया यदभयं दत्तं तद्दत्तमखिलं मया।  
मत्तोऽविभिन्नमात्मानं द्रष्टुमर्हसि शङ्कर॥ ४७॥

योऽहं स त्वं जगच्चेदं सदेवासुरमानुषम्।  
मत्तो नान्यदशेषं यत्तत्त्वं ज्ञातुमिहार्हसि॥ ४८॥

अविद्यामोहितात्मानः पुरुषा भिन्नदर्शिनः।  
वदन्ति भेदं पश्यन्ति चावयोरन्तरं हर॥ ४९॥  
प्रसन्नोऽहं गमिष्यामि त्वं गच्छ वृषभध्वज॥ ५०॥

इत्युक्त्वा प्रययौ कृष्णः प्राद्युम्निर्यत्र तिष्ठति।  
तद‍्बन्धफणिनो नेशुर्गरुडानिलपोथिताः॥ ५१॥

ततोऽनिरुद्धमारोप्य सपत्नीकं गरुत्मति।  
आजग्मुर्द्वारकां रामकार्ष्णिदामोदराः पुरीम्॥ ५२॥

पुत्रपौत्रैः परिवृतस्तत्र रेमे जनार्दनः।  
देवीभिस्सततं विप्र भूभारतरणेच्छया॥ ५३॥