+++
title = "२३"

+++


गार्ग्यं गोष्ठ्यां द्विजं श्यालष्षण्ढ इत्युक्तवान्द्विज।  
यदूनां सन्निधौ सर्वे जहसुर्यादवास्तदा॥ १॥

ततः कोपपरीतात्मा दक्षिणापथमेत्य सः।  
सुतमिच्छंस्तपस्तेपे यदुचक्रभयावहम्॥ २॥

आराधयन्महादेवं लोहचूर्णमभक्षयत्।  
ददौ वरं च तुष्टोऽस्मै वर्षे तु द्वादशे हरः॥ ३॥

सन्तोषयामास च तं यवनेशो ह्यनात्मजः।  
तद्योषित्सङ्गमाच्चास्य पुत्रोऽभूदलिसन्निभः॥ ४॥

तं कालयवनं नाम राज्ये स्वे यवनेश्वरः।  
अभिषिच्य वनं यातो वज्राग्रकठिनोरसम्॥ ५॥

स तु वीर्यमदोन्मत्तः पृथिव्यां बलिनो नृपान्।  
अपृच्छन्नारदस्तस्मै कथयामास यादवान्॥ ६॥

म्लेच्छकोटिसहस्राणां सहस्रैस्सोऽभिसंवृतः।  
गजाश्वरथसम्पन्नैश्चकार परमोद्यमम्॥ ७॥

प्रययौ सोऽव्यवच्छिन्नं छिन्नयानो दिने दिने।  
यादवान्प्रति सामर्षो मैत्रेय मथुरां पुरीम्॥ ८॥

कृष्णोऽपि चिन्तयामास क्षपितं यादवं बलम्।  
यवनेन रणे गम्यं मागधस्य भविष्यति॥ ९॥

मागधस्य बलं क्षीणं स कालयवनो बली।  
हन्तैतदेवमायातं यदूनां व्यसनं द्विधा॥ १०॥

तस्माद्दुर्गं करिष्यामि यदूनामरिदुर्जयम्।  
स्त्रियोऽपि यत्र युद्धेयुः किं पुनर्वृष्णिपुङ्गवाः॥ ११॥

मयि मत्ते प्रमत्ते वा सुप्ते प्रवसितेऽपि वा।  
यादवाभिभवं दुष्टा मा कुर्वन्त्वरयोऽधिकाः॥ १२॥

इति सञ्चिन्त्य गोविन्दो योजनानां महोदधिम्।  
ययाचे द्वादश पुरीं द्वारकां तत्र निर्ममे॥ १३॥

महोद्यानां महावप्रां तटाकशतशोभिताम्।  
प्रासादगृहसम्बाधामिन्द्रस्येवामरावतीम्॥ १४॥

मथुरावासिनं लोकं तत्रानीय जनार्दनः।  
आसन्ने कालयवने मथुरां च स्वयं ययौ॥ १५॥

बहिरावासिते सैन्ये मथुराया निरायुधः।  
निर्जगाम च गोविन्दो ददर्श यवनश्च तम्॥ १६॥

स ज्ञात्वा वासुदेवं तं बाहुप्रहरणं नृपः।  
अनुयातो महायोगिचेतोभिः प्राप्यते न यः॥ १७॥

तेनानुयातः कृष्णोऽपि प्रविवेश महागुहाम्।  
यत्र शेते महावीर्यो मुचुकुन्दो नरेश्वरः॥ १८॥

सोऽपि प्रविष्टो यवनो दृष्ट्वा शय्यागतं नृपम्।  
पादेन ताडयामास मत्वा कृष्णं सुदुर्मतिः॥ १९॥

उत्थाय मुचुकुन्दोऽपि ददर्श यवनं नृपः॥ २०॥  
दृष्टमात्रश्च तेनासौ जज्वाल यवनोऽग्निना।  
तत्क्रोधजेन मैत्रेय भस्मीभूतश्च तत्क्षणात्॥ २१॥

स हि देवासुरे युद्धे गतो हत्वा महासुरान्।  
निद्रार्त्तस्सुमहाकालं निद्रां वव्रे वरं सुरान्॥ २२॥

प्रोक्तश्च देवैस्संसुप्तं यस्त्वामुत्थापयिष्यति।  
देहजेनाग्निना सद्यस्स तु भस्मीभविष्यति॥ २३॥

एवं दग्ध्वा स तं पापं दृष्ट्वा च मधुसूदनम्।  
कस्त्वमित्याह सोऽप्याह जातोऽहं शशिनः कुले।  
वसुदेवस्य तनयो यदोर्वंशसमुद्भवः॥ २४॥

मुचुकुन्दोऽपि तत्रासौ वृद्धगार्ग्यवचोऽस्मरत्॥ २५॥  
संस्मृत्य प्रणिपत्यैनं सर्वं सर्वेश्वरं हरिम्।  
प्राह ज्ञातो भवान‍‍‍्विष्णोरंशस्त्वं परमेश्वर॥ २६॥

पुरा गार्ग्येण कथितमष्टाविंशतिमे युगे।  
द्वापरान्ते हरेर्जन्म यदुवंशे भविष्यति॥ २७॥

स त्वं प्राप्तो न सन्देहो मर्त्यानामुपकारकृत्।  
तथापि सुमहत्तेजो नालं सोढुमहं तव॥ २८॥

तथा हि सजलाम्भोदनादधीरतरं तव।  
वाक्यं नमति चैवोर्वी युष्मत्पादप्रपीडिता॥ २९॥

देवासुरमहायुद्धे दैत्यसैन्यमहाभटाः।  
न सेहुर्मम तेजस्ते त्वत्तेजो न सहाम्यहम्॥ ३०॥

संसारपतितस्यैको जन्तोस्त्वं शरणं परम्।  
प्रसीद त्वं प्रपन्नार्तिहर नाशय मेऽशुभम्॥ ३१॥

त्वं पयोनिधयश्शैलसरितस्त्वं वनानि च।  
मेदिनी गगनं वायुरापोऽग्निस्त्वं तथा मनः॥ ३२॥

बुद्धिरव्याकृतप्राणाः प्राणेशस्त्वं तथा पुमान्।  
पुंसः परतरं यच्च व्याप्यजन्मविकारवत्॥ ३३॥

शब्दादिहीनमजरममेयं क्षयवर्जितम्।  
अवृद्धिनाशं तद‍्ब्रह्म त्वमाद्यन्तविवर्जितम्॥ ३४॥

त्वत्तोऽमरास्सपितरो यक्षगन्धर्वकिन्नराः।  
सिद्धाश्चाप्सरसस्त्वत्तो मनुष्याः पशवः खगाः॥ ३५॥  
सरीसृपा मृगास्सर्वे त्वत्तस्सर्वे महीरुहाः।  
यच्च भूतं भविष्यं च किञ्चिदत्र चराचरम्॥ ३६॥

मूर्तामूर्तं तथा चापि स्थूलं सूक्ष्मतरं तथा।  
तत्सर्वं त्वं जगत्कर्ता नास्ति किञ्चित्त्वया विना॥ ३७॥

मया संसारचक्रेऽस्मिन्भ्रमता भगवन् सदा।  
तापत्रयाभिभूतेन न प्राप्ता निर्वृतिः क्वचित्॥ ३८॥

दुःखान्येव सुखानीति मृगतृष्णा जलाशया।  
मया नाथ गृहीतानि तानि तापाय मेऽभवन्॥ ३९॥

राज्यमुर्वी बलं कोशो मित्रपक्षस्तथात्मजाः।  
भार्या भृत्यजनो ये च शब्दाद्या विषयाः प्रभो॥ ४०॥  
सुखबुद्ध्या मया सर्वं गृहीतमिदमव्ययम्।  
परिणामे तदेवेश तापात्मकमभून्मम॥ ४१॥

देवलोकगतिं प्राप्तो नाथ देवगणोऽपि हि।  
मत्तस्साहाय्यकामोऽभूच्छाश्वती कुत्र निर्वृतिः॥ ४२॥

त्वामनाराध्य जगतां सर्वेषां प्रभवास्पदम्।  
शाश्वती प्राप्यते केन परमेश्वर निर्वृतिः॥ ४३॥

त्वन्मायामूढमनसो जन्ममृत्युजरादिकान्।  
अवाप्य तापान्पश्यन्ति प्रेतराजमनन्तरम्॥ ४४॥

ततो निजक्रियासूति नरकेष्वतिदारुणम्।  
प्राप्नुवन्ति नरा दुःखमस्वरूपविदस्तव॥ ४५॥

अहमत्यन्तविषयी मोहितस्तव मायया।  
ममत्वगर्वगर्त्तान्तर्भ्रमामि परमेश्वर॥ ४६॥

सोऽहं त्वां शरणमपारमप्रमेयं  
सम्प्राप्तः परमपदं यतो न किञ्चित्।  
संसारभ्रमपरितापतप्तचेता  
निर्वाणे परिणतधाम्नि साभिलाषः॥ ४७॥