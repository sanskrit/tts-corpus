+++
title = "१५"

+++


हिरण्यकशिपुत्वे च रावणत्वे च विष्णुना।  
अवाप निहतो भोगानप्राप्यानमरैरपि॥ १॥  
न लयं तत्र तेनैव निहतः स कथं पुनः।  
सम्प्राप्तः शिशुपालत्वे सायुज्यं शाश्वते हरौ॥ २॥

एतदिच्छाम्यहं श्रोतुं सर्वधर्मभृतां वर।  
कौतूहलपरेणैतत्पृष्टो मे वक्तुमर्हसि॥ ३॥

दैत्येश्वरस्य वधायाखिललोकोत्पत्तिस्थितिविनाशकारिणा पूर्वं तनुग्रहणं कुर्वता नृसिंहरूपमाविष्कृतम्॥ ४॥

तत्र च हिरण्यकशिपोर्विष्णुरयमित्येतन्न मनस्यभूत्॥ ५॥

रज उद्रेकप्रेरितैकाग्रमतिस्तद्भावनायोगात्ततोऽवाप्तवधहैतुकीं निरतिशयामेवाखिलत्रैलोक्याधिक्यधारिणीं दशाननत्वे भोगसम्पदमवाप॥ ७॥

न तु स तस्मिन्ननादिनिधने परब्रह्मभूते भगवत्यनालम्बिनि कृते मनसस्तल्लयमवाप॥ ८॥

एवं दशाननत्वेऽप्यनङ्गपराधीनतया जानकीसमासक्तचेतसा भगवता दाशरथिरूपधारिणा हतस्य तद्रूपदर्शनमेवासीत्, नायमच्युत इत्यासक्तिर्विपद्यतोऽन्तःकरणे मानुषबुद्धिरेव केवलमस्याभूत्॥ ९॥

पुनरप्यच्युतविनिपातमात्रफलमखिलभूमण्डलश्लाघ्यचेदिराजकुले जन्म अव्याहतैश्वर्यं शिशुपालत्वेऽप्यवाप॥ १०॥

तत्र त्वखिलानामेव स भगवन्नाम्नां त्वङ्कारकारणमभवत्॥ ११॥

ततश्च तत्कालकृतानां तेषामशेषाणामेवाच्युतनाम्नामनवरतमनेकजन्मसु वर्द्धितविद्वेषानुबन्धिचित्तो विनिन्दनसन्तर्जनादिषूच्चारणमकरोत्॥ १२॥

तच्च रूपमुत्फुल्लपद्मदलाम-लाक्षमत्युज्ज्वलपीतवस्त्रधार्यमलकिरीटकेयूरहारकटकादिशोभितमुदारचतुर्बाहुशङ्खचक्रगदाधरमतिप्ररूढवैरानुभावादटनभोजनस्नानासनशयनादिष्वशेषावस्थान्तरेषु नान्यत्रोपययावस्य चेतसः॥ १३॥

ततस्तमेवाक्रोशेषूच्चारयंस्तमेव हृदयेन धारयन्नात्मवधाय यावद्भगवद्धस्तचक्रांशुमालोज्ज्वलमक्षयतेजस्स्वरूपं ब्रह्मभूतमपगतद्वेषादिदोषं भगवन्तमद्राक्षीत्॥ १४॥

तावच्च भगवच्चक्रेणाशुव्यापादितस्तत्स्मरणदग्धाखिलाघसञ्चयो भगवतान्तमुपनीतस्तस्मिन्नेव लयमुपययौ॥ १५॥

एतत्तवाखिलं मयाभिहितम्॥ १६॥

वसुदेवस्यत्वानकदुन्दुभेः पौरवीरोहिणीमदिराभद्रादेवकीप्रमुखा बह्व्यः पत्न्योऽभवन्॥ १८॥

बलभद्रशठसारणदुर्मदादीन्पुत्रान‍‍्रोहिण्यामानकदुन्दुभिरुत्पादयामास॥ १९॥

बलदेवोऽपि रेवत्यां विशठोल्मुकौ पुत्रावजनयत्॥ २०॥

सार्ष्टिमार्ष्टिशिशुसत्यधृतिप्रमुखाः सारणात्मजाः॥ २१॥

भद्राश्वभद्रबाहुदुर्दमभूताद्या रोहिण्याः कुलजाः॥ २२॥

नन्दोपनन्दकृतकाद्या मदिरायास्तनयाः॥ २३॥ भद्रायाश्चोपनिधिगदाद्याः॥ २४॥

वैशाल्यां च कौशिकमेकमेवाजनयत्॥ २५॥

आनकदुन्दुभेर्देवक्यामपि कीर्तिमत्सुषेणोदायुभद्रसेनऋजुदासभद्रदेवाख्याः षट् पुत्रा जज्ञिरे॥ २६॥

तांश्च सर्वानेव कंसो घातितवान‍्॥ २७॥

अनन्तरं च सप्तमं गर्भमर्द्धरात्रे भगवत्प्रहिता योगनिद्रा रोहिण्या जठरमाकृष्य नीतवती॥ २८॥

कर्षणाच्चासावपि संकर्षणाख्यामगमत्॥ २९॥

ततश्च सकलजगन्महातरुमूलभूतो भूतभविष्यदादिसकलसुरासुरमुनिजनमनसामप्यगोचरोऽब्जभवप्रमुखैरनलमुखैः प्रणम्यावनिभारहरणाय प्रसादितो भगवाननादिमध्यनिधनो देवकीगर्भमवततार वासुदेवः॥ ३०॥ तत्प्रसादविवर्द्धमानोरुमहिमा च योगनिद्रा नन्दगोपपत्न्या यशोदाया गर्भमधिष्ठितवती॥ ३१॥

सुप्रसन्नादित्यचन्द्रादिग्रहमव्यालादिभयं स्वस्थमानसमखिलमेवैतज्जगदपास्ताधर्ममभवत्तस्मिंश्च पुण्डरीकनयने जायमाने॥ ३२॥

जातेन च तेनाखिलमेवैतत्सन्मार्गवर्त्ति जगदक्रियत्॥ ३३॥

भगवतोऽप्यत्र मर्त्यलोकेऽवतीर्णस्य षोडशसहस्राण्येकोत्तरशताधिकानि भार्याणामभवन्॥ ३४॥

तासां च रुक्मिणीसत्यभामाजाम्बवतीचारुहासिनीप्रमुखा ह्यष्टौ पत्न्यः प्रधाना बभूवुः॥ ३५॥

तेषां च प्रद्युम्नचारुदेष्णसाम्बादयस्त्रयोदश प्रधानाः॥ ३७॥

प्रद्युम्नोऽपि रुक्मिणस्तनयां रुक्मवतींनामोपयेमे॥ ३८॥

तस्यामनिरुद्धो जज्ञे॥ ३९॥

अनिरुद्धोऽपि रुक्मिण एव पौत्रीं सुभद्रां नामोपयेमे॥ ४०॥

तस्यामस्य वज्रो जज्ञे॥ ४१॥

वज्रस्य प्रतिबाहुस्तस्यापि सुचारुः॥ ४२॥

एवमनेकशतसहस्रपुरुषसंख्यस्य यदुकुलस्य पुत्रसंख्या वर्षशतैरपि वक्तुं न शक्यते॥ ४३॥

यतो हि श्लोकाविमावत्र चरितार्थौ॥ ४४॥

तिस्रः कोट्यस्सहस्राणामष्टाशीतिशतानि च।  
कुमाराणां गृहाचार्याश्चापयोगेषु ये रताः॥ ४५॥  
संख्यानं यादवानां कः करिष्यति महात्मनाम्।  
यत्रायुतानामयुतलक्षेणास्ते सदाहुकः॥ ४६॥

देवासुरे हता ये तु दैतेयास्सुमहाबलाः।  
उत्पन्नास्ते मनुष्येषु जनोपद्रवकारिणः॥ ४७॥

तेषामुत्सादनार्थाय भुवि देवा यदोः कुले।  
अवतीर्णाः कुलशतं यत्रैकाभ्यधिकं द्विज॥ ४८॥

विष्णुस्तेषां प्रमाणे च प्रभुत्वे च व्यवस्थितः।  
निदेशस्थायिनस्तस्य ववृधुस्सर्वयादवाः॥ ४९॥

इति प्रसूतिं वृष्णीनां यः शृणोति नरः सदा।  
स सर्वैः पातकैर्मुक्तो विष्णुलोकं प्रपद्यते॥ ५०॥