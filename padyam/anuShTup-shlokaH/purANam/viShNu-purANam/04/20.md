+++
title = "२०"

+++


परीक्षितो जनमेजयश्रुतसेनोग्रसेनभीमसेनाश्चत्वारः पुत्राः॥ १॥ जह्नोस्तु सुरथो नामात्मजो बभूव॥ २॥

तस्यापि विदूरथः॥ ३॥ तस्मात्सार्वभौमस्सार्वभौमाज्जयत्सेनस्तस्मादारा धितस्ततश्चायुतायुरयुतायोरक्रोधनः॥ ४॥ तस्माद्देवातिथिः॥ ५॥ ततश्च ऋक्षोऽन्योऽभवत्॥ ६॥

ऋक्षाद्भीमसेनस्ततश्च दिलीपः॥ ७॥ दिलीपात् प्रतीपः॥ ८॥

यं यं कराभ्यां स्पृशति जीर्णं यौवनमेति सः।  
शान्तिं चाप्नोति येनाग्र्यां कर्मणा तेन शान्तनुः॥ १३॥

तस्य चशान्तनो राष्ट्रे द्वादशवर्षाणि देवोन ववर्ष॥ १४॥

ततश्चाशेषराष्ट्रविनाशमवेक्ष्यासौ राजा ब्राह्मणानपृच्छत् कस्मादस्माकं राष्ट्रे देवो न वर्षति को ममापराध इति॥ १५॥

ततश्च तमूचुर्ब्राह्मणाः॥ १६॥ अग्रजस्य ते हीयमवनिस्त्वया सम्भुज्यते अतः परिवेत्ता त्वमित्युक्तस्स राजा पुनस्तानपृच्छत्॥ १७॥ किं मयात्र विधेयमिति॥ १८॥

तदाश्रममुपगताश्च तमवनतमवनीपतिपुत्रं देवापिमुपतस्थुः॥ २४॥ ते ब्राह्मणा वेदवादानुबन्धीनि वचांसि राज्यमग्रजेन कर्त्तव्यमित्यर्थवन्ति तमूचुः॥ २५॥

असावपि देवापिर्वेदवादविरोधयुक्तिदूषितमनेकप्रकारं तानाह॥ २६॥

ततस्ते ब्राह्मणाश्शान्तनुमूचुः॥ २७॥

आगच्छ हे राजन्नलमत्रातिनिर्बन्धेन प्रशान्त एवासावनावृष्टिदोषः पतितोऽयमनादिकालमहितवेदवचनदूषणोच्चारणात्॥ २८॥

पतिते चाग्रजे नैव ते परिवेतृत्वं भवतीत्युक्तश्शान्तनुः स्वपुरमागम्य राज्यमकरोत्॥ २९॥

बाह्लीकात्सोमदत्तः पुत्रोऽभूत्॥ ३१॥ सोमदत्तस्यापि भूरिभूरिश्रवःशल्यसंज्ञास्त्रयः पुत्रा बभूवुः॥ ३२॥

शान्तनोरप्यमरनद्यां जाह्नव्यामुदारकीर्तिरशेषशास्त्रार्थविद्भीष्मः पुत्रोऽभूत्॥ ३३॥

सत्यवत्यां च चित्राङ्गदविचित्रवीर्यौ द्वौ पुत्रावुत्पादयामास शान्तनुः॥ ३४॥

चित्राङ्गदस्तु बालएवचित्राङ्गदेनैवगन्धर्वेणाहवे निहतः॥ ३५॥

विचित्रवीर्योऽपि काशिराजतनये अम्बिकाम्बालिके उपयेमे॥ ३६॥

तदुपभोगातिखेदाच्च यक्ष्मणा गृहीतः स पञ्चत्वमगमत्॥ ३७॥

सत्यवतीनियोगाच्च मत्पुत्रः कृष्णद्वैपायनो मातुर्वचनमनतिक्रमणीयमिति कृत्वा विचित्रवीर्यक्षेत्रे धृतराष्ट्रपाण्डू तत्प्रहितभुजिष्यायां विदुरं चोत्पादयामास॥ ३८॥

धृतराष्ट्रोऽपि गान्धार्यां दुर्योधनदुश्शासनप्रधानं पुत्रशतमुत्पादयामास॥ ३९॥

पाण्डोरप्यरण्ये मृगयायामृषिशापोपहतप्रजाजननसामर्थ्यस्य धर्मवायुशक्रैर्युधिष्ठिरभीमसेनार्जुनाः कुन्त्यां नकुलसहदेवौ चाश्विभ्यां माद्र्यां पञ्चपुत्रास्समुत्पादिताः॥ ४०॥

तेषां च द्रौपद्यां पञ्चैव पुत्रा बभूवुः॥ ४१॥

युधिष्ठिरात्प्रतिविन्ध्यः भीमसेनाच्छ्रुतसेनः श्रुतकीर्त्तिरर्जुनाच्छ्रुतानीको नकुलाच्छ्रुतकर्मा सहदेवात्॥ ४२॥

अन्ये च पाण्डवानामात्मजास्तद्यथा॥ ४३॥

यौधेयी युधिष्ठिराद्देवकं पुत्रमवाप॥ ४४॥ हिडिम्बा घटोत्कचं भीमसेनात्पुत्रं लेभे॥ ४५॥ काशी च भीमसेनादेव सर्वगं सुतमवाप॥ ४६॥ सहदेवाच्च विजया सुहोत्रं पुत्रमवाप॥ ४७॥ रेणुमत्यां च नकुलोऽपि निरमित्रमजीजनत्॥ ४८॥

अर्जुनस्याप्युलूप्यां नागकन्यायामिरावान्नाम पुत्रोऽभवत्॥ ४९॥

मणिपुरपतिपुत्र्यां पुत्रिकाधर्मेण बभ्रुवाहनं नाम पुत्रमर्जुनोऽजनयत्॥ ५०॥