+++
title = "०२"

+++


स चेक्ष्वाकुरष्टकायाश्श्राद्धमुत्पाद्य श्राद्धार्हं मांसमानयेति विकुक्षिमाज्ञापयामास॥ १५॥

स तथेति गृहीताज्ञो विधृतशरासनो वनमभ्येत्यानेकशो मृगान् हत्वा श्रान्तोऽतिक्षुत्परीतो विकुक्षिरेकं शशमभक्षयत्। शेषं च मांसमानीय पित्रे निवेदयामास॥ १६॥

इक्ष्वाकुकुलाचार्यो वसिष्ठस्तत्प्रोक्षणाय चोदितः प्राह। अलमनेनामेध्येनामिषेण दुरात्मना तव पुत्रेणैतन्मांसमुपहतं यतोऽनेन शशो भक्षितः॥ १७॥

ततश्चासौ विकुक्षिर्गुरुणैवमुक्तश्शशादसंज्ञामवाप पित्रा च परित्यक्तः॥ १८॥

पितर्युपरते चासावखिलामेतां पृथ्वीं धर्मतश्शशास॥ १९॥

शशादस्य तस्य पुरञ्जयो नाम पुत्रोऽभवत्॥ २०॥

भो भो क्षत्रियवर्यास्माभिरभ्यर्थितेन भवतास्माकमरातिवधोद्यतानां कर्तव्यं साहाय्यमिच्छामस्तद्भवतास्माकमभ्यागतानां प्रणयभङ्गो न कार्य इत्युक्तः पुरञ्जयः प्राह॥ २८॥

इत्याकर्ण्य समस्तदेवैरिन्द्रेण च बाढमित्येवं समन्वीप्सितम्॥ ३०॥

ततश्च शतक्रतोर्वृषरूप धारिणः ककुदिस्थितोऽतिरोषसमन्वितो भगवतश्चराचरगुरोरच्युतस्य तेजसाप्यायितो देवासुरसङ्ग्रामे समस्तानेवासुरान्निजघान॥ ३१॥

यतश्च वृषभककुदि स्थितेन राज्ञा दैतेयबलं निषूदितमतश्चासौ ककुत्स्थसंज्ञामवाप॥ ३२॥

ककुत्स्थस्याप्यनेनाः पुत्रोऽभवत्॥ ३३॥

पृथुरनेनसः॥ ३४॥ पृथोर्विष्टराश्वः॥ ३५॥ तस्यापि चान्द्रो युवनाश्वः॥ ३६॥ चान्द्रस्य तस्य युवनाश्वस्य शावस्तः यः पुरीं शावस्तीं निवेशयामास॥ ३७॥

शावस्तस्य बृहदश्वः॥ ३८॥ तस्यापि कुवलयाश्वः॥ ३९॥ योऽसावुदकस्य महर्षेरपकारिणं धुन्धुनामानमसुरं वैष्णवेन तेजसाप्यायितः पुत्रसहस्रैरेकविंशद्भिः परिवृतो जघान धुन्धुमारसंज्ञामवाप॥ ४०॥

तस्य च तनयास्समस्ता एव धुन्धुमुखनिःश्वासाग्निना विप्लुष्टा विनेशुः॥ ४१॥

दृढाश्वचन्द्राश्वकपिलाश्वाश्च त्रयः केवलं शेषिताः॥ ४२॥

दृढाश्वाद्धर्यश्वः॥ ४३॥ तस्माच्च निकुम्भः॥ ४४॥ निकुम्भस्यामिताश्वः॥ ४५॥ ततश्च कृशाश्वः॥ ४६॥ तस्माच्च प्रसेनजित्॥ ४७॥ प्रसेनजितो युवनाश्वोऽभवत्॥ ४८॥

तस्य चापुत्रस्यातिनिर्वेदान्मुनीनामाश्रममण्डले निवसतो दयालुभिर्मुनिभिरपत्योत्पादनायेष्टिः कृता॥ ४९॥

तस्यां च मध्यरात्रौ निवृत्तायां मन्त्रपूतजलपूर्णं कलशं वेदिमध्ये निवेश्य ते मुनयः सुषुपुः॥ ५०॥

सुप्तेषु तेषु अतीव तृट्परीतस्स भूपालस्तमाश्रमं विवेश॥ ५१॥ सुप्तांश्च तानृषीन्नैवोत्थापयामास॥ ५२॥

तच्च कलशमपरिमेयमाहात्म्यमन्त्रपूतं पपौ॥ ५३॥

प्रबुद्धाश्च ऋषयः पप्रच्छुः केनैतन्मन्त्रपूतं वारि पीतम्॥ ५४॥

गर्भश्च युवनाश्वस्योदरे अभवत् क्रमेण च ववृधे॥ ५६॥

प्राप्तसमयश्च दक्षिणं कुक्षिमवनिपतेर्निर्भिद्य निश्चक्राम॥ ५७॥

न चासौ राजा ममार॥ ५८॥

जातो नामैष कं धास्यतीति ते मुनयः प्रोचुः॥ ५९॥

यावत्सूर्य उदेत्यस्तं यावच्च प्रतितिष्ठति।  
सर्वं तद्यौवनाश्वस्य मान्धातुः क्षेत्रमुच्यते॥ ६५॥

आगमनश्रवणसमनन्तरं चोत्थाय तेन राज्ञा सम्यगर्घ्यादिना सम्पूजितः कृतासनपरिग्रहः सौभरिरुवाच राजानम्॥ ७६॥

निवेष्टुकामोऽस्मि नरेन्द्र कन्यां  
प्रयच्छ मे मा प्रणयं विभाङ्क्षीः।  
न ह्यर्थिनः कार्यवशादुपेताः  
ककुत्स्थवंशे विमुखाः प्रयान्ति॥ ७७॥

अन्येऽपि सन्त्येव नृपाः पृथिव्यां  
मान्धातरेषां तनयाः प्रसूताः।  
किं त्वर्थिनामर्थितदानदीक्षा-  
कृतव्रतं श्लाघ्यमिदं कुलं ते॥ ७८॥

शतार्धसंख्यास्तव सन्ति कन्या-  
स्तासां ममैकां नृपते प्रयच्छ।  
यत्प्रार्थनाभङ्गभयाद‍‍्बिभेमि  
तस्मादहं राजवरातिदुःखात्॥ ७९॥

नरेन्द्र कस्मात्समुपैषि चिन्ता-  
मसह्यमुक्तं न मयात्र किञ्चित्।  
यावश्यदेया तनया तयैव  
कृतार्थता नो यदि किं न लब्धा॥ ८१॥

भगवन अस्मत्कुलस्थितिरियं य एव कन्याभिरुचितोऽभिजनवान‍्वरस्तस्मै कन्यां प्रदीयते भगवद्याच्ञा चास्मन्मनोरथानामप्यतिगोचर-वर्त्तिनी कथमप्येषा सञ्जाता तदेवमुपस्थिते न विद्मः किं कुर्म इत्येतन्मया चिन्त्यत इत्यभिहिते च तेन भूभुजा मुनिरचिन्तयत्॥ ८३॥

अयमन्योऽस्मत्प्रत्याख्यानोपायो वृद्धोऽयमनभिमतः स्त्रीणां किमुत कन्यकानामित्यमुना सञ्चिन्त्यैतदभिहितमेवमस्तु तथा करिष्यामीति सञ्चिन्त्य मान्धातारमुवाच॥ ८४॥

यद्येवं तदादिश्यतामस्माकं प्रवेशाय कन्यान्तःपुरवर्षवरो यदि कन्यैव काचिन्मामभिलषति तदाहं दारसङ्ग्रहं करिष्यामि अन्यथा चेत्तदलमस्माकमेतेनातीतकालारम्भणेनेत्युक्त्वा विरराम॥ ८५॥

ततश्च मान्धात्रा मुनिशापशङ्कितेन कन्यान्तःपुरवर्षवरस्समाज्ञप्तः॥ ८६॥

तेन सह कन्यान्तःपुरं प्रविशन्नेव भगवानखिलसिद्धगन्धर्वेभ्योऽतिशयेन कमनीयं रूपमकरोत्॥ ८७॥

प्रवेश्य च तमृषिमन्तःपुरे वर्षवरस्ताः कन्याः प्राह॥ ८८॥

भवतीनां जनयिता महाराजस्समाज्ञापयति॥ ८९॥ अयमस्मान् ब्रह्मर्षिः कन्यार्थं समभ्यागतः॥ ९०॥ मया चास्य प्रतिज्ञातं यद्यस्मत्कन्या या काचिद्भगवन्तं वरयति तत्कन्यायाश्छन्दे नाहं परिपन्थानं करिष्यमीत्याकर्ण्य सर्वा एव ताः कन्याः सानुरागाः सप्रमदाः करेणव इवेभयूथपतिं तमृषिमहमहमिकया वरयाम्बभूवुरूचुश्च॥ ९१॥

अलं भगिन्योऽहमिमं वृणोमि  
वृणोम्यहं नैष तवानुरूपः।  
ममैष भर्त्ता विधिनैव सृष्ट-  
स्सृष्टाहमस्योपशमं प्रयाहि॥ ९२॥

वृतो मयायं प्रथमं मयायं  
गृहं विशन्नेव विहन्यसे किम्।  
मया मयेति क्षितिपात्मजानां  
तदर्थमत्यर्थकलिर्बभूव॥ ९३॥

यदा मुनिस्ताभिरतीवहार्दाद्-  
वृतस्स कन्याभिरनिन्द्यकीर्तिः।  
तदा स कन्याधिकृतो नृपाय  
यथावदाचष्ट विनम्रमूर्त्तिः॥ ९४॥

तदवगमात्किङ्किमेतत्कथमेतत्किं किं करोमि किं मयाभिहितमित्याकुलमतिरनिच्छन्नपि कथमपि राजानुमेने॥ ९५॥ कृतानुरूपविवाहश्च महर्षिस्सकला एव ताः कन्यास्स्वमाश्रममनयत्॥ ९६॥

तत्र चाशेषशिल्पकल्पप्रणेतारं धातारमिवान‍्यं विश्वकर्माणमाहूय सकलकन्यानामेकैकस्याः प्रोत्फुल्लपङ्कजाः कूजत्कलहंसकारण्डवादिविहङ्गमाभिरामजलाशयास्सोपधानाः सावकाशास्साधुशय्यापरिच्छदाः प्रासादाः क्रियन्तामित्यादिदेश॥ ९७॥

तच्च तथैवानुष्ठितमशेषशिल्पविशेषाचार्यस्त्वष्टा दर्शितवान‍्॥ ९८॥

ततः परमर्षिणा सौभरिणाज्ञप्तस्तेषु गृहेष्वनिवार्यानन्दनामा महानिधिरासाञ्चक्रे॥ ९९॥

ततोऽनवरतेन भक्ष्यभोज्यलेह्याद्युपभोगैरागतानुगतभृत्यादीनहर्निशमशेषगृहेषु ताः क्षितीशदुहितरो भोजयामासुः॥ १००॥

एकदा तु दुहितृस्नेहाकृष्टहृदयस्स महीपतिरतिदुःखितास्ता उत सुखिता वा इतिविचिन्त्य तस्य महर्षेराश्रमसमीपमुपेत्य स्फुरदंशुमालाललामां स्फटिकमयप्रासादमालामतिरम्योपवनजलाशयां ददर्श॥ १०१॥

प्रविश्य चैकं प्रासादमात्मजां परिष्वज्य कृतासनपरिग्रहः प्रवृद्धस्नेहनयनाम्बुगर्भनयनोऽब्रवीत्॥ १०२॥

तातातिरमणीयः प्रासादोऽत्रातिमनोज्ञमुपवनमेते कलवाक्यविहङ्गमाभिरुताः प्रोत्फुल्लपद्माकरजलाशया मनोऽनुकूलभक्ष्यभोज्यानुलेपनवस्त्रभूषणादिभोगो मृदूनि शयनासनानि सर्वसम्पत्समेतं मे गार्हस्थ्यम्॥ १०४॥

तथापि केन वा जन्मभूमिर्न स्मर्यते॥ १०५॥

त्वत्प्रसादादिदमशेषमतिशोभनम्॥ १०६॥

किं त्वेकं ममैतद‍्दुःखकारणं यदस्मद‍्गृहान्महर्षिरयम्मद्भर्त्ता न निष्क्रामति ममैव केवलमतिप्रीत्या समीपपरिवर्ती नान्यासामस्मद्भगिनीनाम्॥ १०७॥

एवं च मम सोदर्योऽतिदुःखिता इत्येवमतिदुःखकारणमित्युक्तस्तया द्वितीयं प्रासादमुपेत्य स्वतनयां परिष्वज्योपविष्टस्तथैव पृष्टवान‍्॥ १०८॥

तयापि च सर्वमेतत्तत्प्रासादाद्युपभोगसुखं भृशमाख्यातं ममैवकेवलमतिप्रीत्यापार्श्वपरिवर्त्ती, नान्यासामस्मद्भगिनीनामित्येवमादि श्रुत्वा समस्तप्रासादेषु राजा प्रविवेश तनयां तनयां तथैवापृच्छत्॥ १०९॥

सर्वाभिश्च ताभिस्तथैवाभिहितः परितोषविस्मयनिर्भरविवशहृदयो भगवन्तं सौभरिमेकान्तावस्थितमुपेत्य कृतपूजोऽब्रवीत्॥ ११०॥

दृष्टस्ते भगवन् सुमहानेष सिद्धिप्रभावो नैवंविधमन्यस्य कस्यचिदस्माभिर्विभूतिभिर्विलसितमुपलक्षितं यदेतद्भगवतस्तपसः फलमित्यभिपूज्य तमृषिं तत्रैव तेन ऋषिवर्येण सह किञ्चित्कालमभिमतोपभोगान् बुभुजे स्वपुरं च जगाम॥ १११॥

कालेन गच्छता तस्य तासु राजतनयासु पुत्रशतं सार्धमभवत्॥ ११२॥

अहो मेमोहस्यातिविस्तारः॥ ११५॥

मनोरथानां न समाप्तिरस्ति  
वर्षायुतेनापि तथाब्दलक्षैः।  
पूर्णेषु पूर्णेषु मनोरथाना-  
मुत्पत्तयस्सन्ति पुनर्नवानाम्॥ ११६॥

पद्‍भ्यां गता यौवनिनश्च जाता  
दारैश्च संयोगमिताः प्रसूताः।  
दृष्टाः सुतास्तत्तनयप्रसूतिं  
द्रष्टुं पुनर्वाञ्छति मेऽन्तरात्मा॥ ११७॥

द्रक्ष्यामि तेषामिति चेत्प्रसूतिं  
मनोरथो मे भविता ततोऽन्यः।  
पूर्णेऽपि तत्राप्यपरस्य जन्म  
निवार्यते केन मनोरथस्य॥ ११८॥

आमृत्युतो नैव मनोरथाना-  
मन्तोऽस्ति विज्ञातमिदं मयाद्य।  
मनोरथासक्तिपरस्य चित्तं  
न जायते वै परमार्थसङ्गि॥ ११९॥

स मे समाधिर्जलवासमित्र-  
मत्स्यस्य सङ्गात्सहसैव नष्टः।  
परिग्रहस्सङ्गकृतो मयायं  
परिग्रहोत्था च ममातिलिप्सा॥ १२०॥

दुःखं यदैवैकशरीरजन्म  
शतार्द्धसंख्याकमिदं प्रसूतम्।  
परिग्रहेण क्षितिपात्मजानां  
सुतैरनेकैर्बहुलीकृतं तत्॥ १२१॥

सुतात्मजैस्तत्तनयैश्च भूयो  
भूयश्च तेषां च परिग्रहेण।  
विस्तारमेष्यत्यतिदुःखहेतुः  
परिग्रहो वै ममताभिधानः॥ १२२॥

चीर्णं तपो यत्तु जलाश्रयेण  
तस्यर्द्धिरेषा तपसोऽन्तरायः।  
मत्स्यस्य सङ्गादभवच्च यो मे  
सुतादिरागो मुषितोऽस्मि तेन॥ १२३॥

निस्सङ्गता मुक्तिपदं यतीनां  
सङ्गादशेषाः प्रभवन्ति दोषाः।  
आरूढयोगो विनिपात्यतेऽध-  
स्सङ्गेन योगी किमुताल्पबुद्धिः॥ १२४॥

अहं चरिष्यामि तदात्मनोऽर्थे  
परिग्रहग्राहगृहीतबुद्धिः।  
यदा हि भूयः परिहीनदोषो  
जनस्य दुःखैर्भविता न दुःखी॥ १२५॥

सर्वस्य धातारमचिन्त्यरूप-  
मणोरणीयांसमतिप्रमाणम्।  
सितासितं चेश्वरमीश्वराणा-  
माराधयिष्ये तपसैव विष्णुम्॥ १२६॥

तस्मिन्नशेषौजसि सर्वरूपि-  
ण्यव्यक्तविस्पष्टतनावनन्ते ।  
ममाचलं चित्तमपेतदोषं  
सदास्तु विष्णावभवाय भूयः॥ १२७॥

समस्तभूतादमलादनन्ता-  
त्सर्वेश्वरादन्यदनादिमध्यात्।  
यस्मान्न किञ्चित्तमहं गुरूणां  
परं गुरुं संश्रयमेमि विष्णुम्॥ १२८॥

इत्यात्मानमात्मनैवाभिधायासौ सौभरिरपहाय पुत्रगृहासनपरिच्छदादिकमशेषमर्थजातं सकलभार्यासमन्वितो वनं प्रविवेश॥ १२९॥

तत्राप्यनुदिनं वैखानसनिष्पाद्यमशेषक्रियाकलापं निष्पाद्य क्षपितसकलपापः परिपक्वमनोवृत्तिरात्मन्यग्नीन्समारोप्य भिक्षुरभवत्॥ १३०॥