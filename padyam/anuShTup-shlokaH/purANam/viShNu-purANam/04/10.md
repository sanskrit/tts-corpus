+++
title = "१०"

+++


यदुं च तुर्वसुं चैव देवयानी व्यजायत।  
द्रुह्युं चानुं च पूरुं च शर्मिष्ठा वार्षपर्वणी॥ ६॥

काव्यशापाच्चाकालेनैव ययातिर्जरामवाप॥ ७॥

प्रसन्नशुक्रवचनाच्च स्वजरां सङ्क्रामयितुं ज्येष्ठं पुत्रं यदुमुवाच॥ ८॥

एकं वर्षसहस्रमतृप्तोऽस्मि विषयेषु त्वद्वयसा विषयानहं भोक्तुमिच्छामि॥ १०॥

नात्र भवता प्रत्याख्यानं कर्त्तव्यमित्युक्तस्स यदुर्नैच्छत्तां जरामादातुम्॥ ११॥

तं च पिता शशाप त्वत्प्रसूतिर्न राज्यार्हा भविष्यतीति॥ १२॥

अनन्तरं च तुर्वसुं द्रुह्युमनुं च पृथिवीपतिर्जराग्रहणार्थं स्वयौवनप्रदानाय चाभ्यर्थयामास॥ १३॥ तैरप्येकैकेन प्रत्याख्यातस्ताञ्छशाप॥ १४॥

अथ शर्मिष्ठातनयमशेषकनीयांसं पूरुं तथैवाह॥ १५॥ स चातिप्रवणमतिः सबहुमानं पितरं प्रणम्य महाप्रसादोऽयमस्माकमित्युदारमभिधाय जरां जग्राह॥ १६॥ स्वकीयं च यौवनं स्वपित्रे ददौ॥ १७॥

सोऽपि पौरवं यौवनमासाद्य धर्माविरोधेन यथाकामं यथाकालोपपन्नं यथोत्साहं विषयांश्चचार॥ १८॥ सम्यक् च प्रजापालनमकरोत्॥ १९॥

विश्वाच्या देवयान्या च सहोपभोगं भुक्त्वा कामानामन्तं प्राप्स्यामीत्यनुदिनं उन्मनस्को बभूव॥ २०॥

अनुदिनं चोपभोगतः कामानतिरम्यान्मेने॥ २१॥ ततश्चैवमगायत॥ २२॥

न जातु कामः कामानामुपभोगेन शाम्यति।  
हविषा कृष्णवर्त्मेव भूय एवाभिवर्द्धते॥ २३॥

यत्पृथिव्यां व्रीहियवं हिरण्यं पशवः स्त्रियः।  
एकस्यापि न पर्याप्तं तस्मात्तृष्णां परित्यजेत्॥ २४॥

यदा न कुरुते भावं सर्वभूतेषु पापकम्।  
समदृष्टेस्तदा पुंसः सर्वास्सुखमया दिशः॥ २५॥

या दुस्त्यजा दुर्मतिभिर्या न जीर्यति जीर्यतः।  
तां तृष्णां सन्त्यजेत्प्राज्ञस्सुखेनैवाभिपूर्यते॥ २६॥  
दुर्मतियोंके लिये जो अत्यन्त दुस्त्यज है तथा वृद्धावस्थामें भी जो शिथिल नहीं होती, बुद्धिमान् पुरुष उस तृष्णाको त्यागकर सुखसे परिपूर्ण हो जाता है॥ २६॥  
जीर्यन्ति जीर्यतः केशा दन्ता जीर्यन्ति जीर्यतः।  
धनाशा जीविताशा च जीर्यतोऽपि न जीर्यतः॥ २७॥

पूर्णं वर्षसहस्रं मे विषयासक्तचेतसः।  
तथाप्यनुदिनं तृष्णा मम तेषूपजायते॥ २८॥

तस्मादेतामहं त्यक्त्वा ब्रह्मण्याधाय मानसम्।  
निर्द्वन्द्वो निर्ममो भूत्वा चरिष्यामि मृगैस्सह॥ २९॥

पूरोस्सकाशादादाय जरां दत्त्वा च यौवनम्।  
राज्येऽभिषिच्य पूरुं च प्रययौ तपसे वनम्॥ ३०॥

दिशि दक्षिणपूर्वस्यां तुर्वसुं च समादिशत्।  
प्रतीच्यां च तथा द्रुह्युं दक्षिणायां ततो यदुम्॥ ३१॥  
उदीच्यां च तथैवानुं कृत्वा मण्डलिनो नृपान्।  
सर्वपृथ्वीपतिं पूरुं सोऽभिषिच्य वनं ययौ॥ ३२॥