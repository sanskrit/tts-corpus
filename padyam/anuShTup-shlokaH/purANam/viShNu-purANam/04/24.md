+++
title = "२४"

+++


ततश्च शिशुनाभः॥ ९॥ तत्पुत्रः काकवर्णो भविता॥ १०॥ तस्य च पुत्रः क्षेमधर्मा॥ ११॥ तस्यापि क्षतौजाः॥ १२॥ तत्पुत्रो विधिसारः॥ १३॥ ततश्चाजातशत्रुः॥ १४॥ तस्मादर्भकः॥ १५॥ तस्माच्चोदयनः॥ १६॥ तस्मादपि नन्दिवर्द्धनः॥ १७॥ ततो महानन्दी॥ १८॥ इत्येते शैशुनाभा भूपालास्त्रीणि वर्षशतानि द्विषष्ट्यधिकानि भविष्यन्ति॥ १९॥

महानन्दिनस्ततश्शूद्रागर्भोद्भवोऽतिलुब्धोऽतिबलो महापद्मनामा नन्दः परशुराम इवापरोऽखिलक्षत्रान्तकारी भविष्यति॥ २०॥ ततः प्रभृति शूद्रा भूपाला भविष्यन्ति॥ २१॥ स चैकच्छत्रामनुल्लङ्घितशासनो महापद्मः पृथिवीं भोक्ष्यते॥ २२॥ तस्याप्यष्टौ सुतास्सुमाल्याद्या भवितारः॥ २३॥ तस्य महापद्मस्यानु पृथिवीं भोक्ष्यन्ति॥ २४॥

महापद्मपुत्राश्चैकं वर्षशतमवनीपतयो भविष्यन्ति॥ २५॥ ततश्च नव चैतान्नन्दान् कौटिल्यो ब्राह्मणस्समुद्धरिष्यति॥ २६॥ तेषामभावे मौर्याः पृथिवीं भोक्ष्यन्ति॥ २७॥ कौटिल्य एव चन्द्रगुप्तमुत्पन्नं राज्येऽभिषेक्ष्यति॥ २८॥

तस्यापि पुत्रो बिन्दुसारो भविष्यति॥ २९॥ तस्याप्यशोकवर्द्धनस्ततस्सुयशास्ततश्च दशरथ- स्ततश्च संयुतस्ततश्शालिशूकस्तस्मात्सोमशर्मा तस्यापि सोमशर्मणश्शतधन्वा॥ ३०॥ तस्यापि बृहद्रथनामा भविता॥ ३१॥ एवमेते मौर्य्या दश भूपतयोभविष्यन्ति अब्दशतं सप्तत्रिंशदुत्तरम्॥ ३२॥

तेषामन्ते पृथिवीं दश शुङ्गा भोक्ष्यन्ति॥ ३३॥

पुष्यमित्रस्सेनापतिस्स्वामिनं हत्वा राज्यं करिष्यति तस्यात्मजोऽग्निमित्रः॥ ३४॥

इत्येते शुङ्गा द्वादशोत्तरं वर्षशतं पृथिवीं भोक्ष्यन्ति॥ ३७॥

ततः कण्वानेषा भूर्यास्यति॥ ३८॥

देवभूतिं तु शुङ्गराजानं व्यसनिनं तस्यैवामात्यः काण्वो वसुदेवनामा तं निहत्य स्वयमवनीं भोक्ष्यति॥ ३९॥

तस्य पुत्रो भूमित्रस्तस्यापि नारायणः॥ ४०॥ नारायणात्मजस्सुशर्मा॥ ४१॥

एते काण्वायनाश्चत्वारः पञ्चचत्वारिंशद्वर्षाणि भूपतयो भविष्यन्ति॥ ४२॥

सुशर्माणं तु काण्वं तद‍्भृत्योबलिपुच्छकनामा हत्वान्ध्रजातीयो वसुधां भोक्ष्यति॥ ४३॥

ततश्च कृष्णनामा तद‍्भ्राता पृथिवीपतिर्भविष्यति॥ ४४॥

तस्यापि पुत्रः शान्तकर्णिस्तस्यापि पूर्णोत्सङ्गस्तत्पुत्रश्शातकर्णिस्तस्माच्चलम्बोदरस्तस्माच्च पिलकस्ततो मेघस्वातिस्ततः पटुमान्॥ ४५॥ ततश्चारिष्टकर्मा ततो हालाहलः॥ ४६॥ हालाहलात्पललकस्ततः पुलिन्दसेनस्ततः सुन्दरस्ततश्शातकर्णिस्ततश्शिवस्वातिस्ततश्च गोमतिपुत्रस्तत्पुत्रोऽलिमान्॥ ४७॥ तस्यापि शान्तकर्णिस्ततः शिवश्रितस्ततश्च शिवस्कन्धस्तस्मादपि यज्ञश्रीस्ततो द्वियज्ञस्तस्माच्चन्द्रश्रीः॥ ४८॥ तस्मात्पुलोमाचिः॥ ४९॥

एवमेते त्रिंशच्चत्वार्यब्दशतानि षट्पञ्चाशदधिकानि पृथिवीं भोक्ष्यन्ति आन्ध्रभृत्याः॥ ५०॥

सप्ताभीरप्रभृतयो दश गर्दभिलाश्च भूभुजो भविष्यन्ति॥ ५१॥

ततष्षोडश शका भूपतयो भवितारः॥ ५२॥

ततश्चाष्टौ यवनाश्चतुर्दश तुरुष्कारा मुण्डाश्च त्रयोदश एकादश मौना एते वै पृथिवीपतयः पृथिवीं दशवर्षशतानि नवत्यधिकानि भोक्ष्यन्ति॥ ५३॥

ततश्च एकादश भूपतयोऽब्दशतानि त्रीणि पृथिवीं भोक्ष्यन्ति॥ ५४॥

तेषामपत्यं विन्ध्यशक्तिस्ततः पुरञ्जयस्तस्माद्रामचन्द्रस्तस्माद्धर्मवर्मा ततो वङ्गस्ततोऽभून्नन्दनस्ततस्सुनन्दी तद‍्भ्राता नन्दियशाश्शुक्रः प्रवीर एते वर्षशतं षड्वर्षाणि भूपतयो भविष्यन्ति॥ ५६॥

ततस्तत्पुत्रास्त्रयोदशैते बाह्लिकाश्च त्रयः॥ ५७॥

ततः पुष्पमित्राः पटुमित्रास्त्रयोदशैकलाश्च सप्तान्ध्राः॥ ५८॥

ततश्च कोशलायां तु नव चैव भूपतयो भविष्यन्ति॥ ५९॥

नैषधास्तु त एव॥ ६०॥

मगधायां तु विश्वस्फटिकसंज्ञोऽन्यान्वर्णान्करिष्यति॥ ६१॥

कैवर्त्तवटुपुलिन्दब्राह्मणान‍्नृज्ये स्थापयिष्यति॥ ६२॥

उत्साद्याखिलक्षत्रजातिं नव नागाः पद्मावत्यां नाम पुर्यामनुगङ्गाप्रयागं गयायाञ्च मागधा गुप्ताश्च भोक्ष्यन्ति॥ ६३॥

कोशलान्ध्रपुण्ड्रताम्रलिप्तसमुद्रतटपुरीं च देवरक्षितो रक्षिता॥ ६४॥

कलिङ्गमाहिषमहेन्द्रभौमान् गुहा भोक्ष्यन्ति॥ ६५॥

नैषधनैमिषककालकोशकाञ्जनपदान्मणिधान्यकवंशा भोक्ष्यन्ति॥ ६६॥

त्रैराज्यमुषिकजनपदान‍्कनकाह्वयो भोक्ष्यति॥ ६७॥

सौराष्ट्रावन्तिशूद्राभीरान्नर्मदामरुभूविषयांश्च व्रात्यद्विजाभीरशूद्राद्या भोक्ष्यन्ति॥ ६८॥

सिन्धुतटदाविकोर्वीचन्द्रभागाकाश्मीरविषयांश्च व्रात्यम्लेच्छशूद्रादयो भोक्ष्यन्ति॥ ६९॥

तैश्च विमिश्रा जनपदास्तच्छीलानुवर्त्तिनो राजाश्रयशुष्मिणो म्लेच्छाश्चार्याश्च विपर्ययेण वर्त्तमानाः प्रजाः क्षपयिष्यन्ति॥ ७२॥

ततश्चार्थ एवाभिजनहेतुः॥ ७४॥ बलमेवाशेषधर्महेतुः॥ ७५॥ अभिरुचिरेव दाम्पत्यसम्बन्धहेतुः॥ ७६॥ स्त्रीत्वमेवोपभोगहेतुः॥ ७७॥ अनृतमेव व्यवहारजयहेतुः॥ ७८॥ उन्नताम्बुतैव पृथिवीहेतुः॥ ७९॥ ब्रह्मसूत्रमेव विप्रत्वहेतुः॥ ८०॥ रत्नधातुतैव श्लाघ्यताहेतुः॥ ८१॥ लिङ्गधारणमेवाश्रमहेतुः॥ ८२॥ अन्याय एव वृत्तिहेतुः॥ ८३॥ दौर्बल्यमेवावृत्तिहेतुः॥ ८४॥ अभयप्रगल्भोच्चारणमेव पाण्डित्यहेतुः॥ ८५॥ अनाढ्यतैव साधुत्वहेतुः॥ ८६॥ स्नानमेव प्रसाधनहेतुः॥ ८७॥ दानमेव धर्महेतुः॥ ८८॥ स्वीकरणमेव विवाहहेतुः॥ ८९॥ सद्वेषधार्येव पात्रम्॥ ९०॥ दूरायतनोदकमेव तीर्थहेतुः॥ ९१॥ कपटवेषधारणमेव महत्त्वहेतुः॥ ९२॥

इत्येवमनेकदोषोत्तरे तु भूमण्डले सर्ववर्णेष्वेव यो यो बलवान्स स भूपतिर्भविष्यति॥ ९३॥

एवं चातिलुब्धकराजासहाश्शैलानामन्तरद्रोणीः प्रजास्संश्रयिष्यन्ति॥ ९४॥ मधुशाकमूलफलपत्रपुष्पाद्याहाराश्च भविष्यन्ति॥ ९५॥

तरुवल्कलपर्णचीरप्रावरणाश्चातिबहुप्रजाश्शीतवातातपवर्षसहाश्च भविष्यन्ति॥ ९६॥

न च कश्चित्त्रयोविंशतिवर्षाणि जीविष्यति अनवरतं चात्र कलियुगे क्षयमायात्यखिल एवैष जनः॥ ९७॥

अनन्तरं चाशेषकलेरवसाने निशावसाने विबुद्धानामिव तेषामेव जनपदानाममलस्फटिकविशुद्धा मतयो भविष्यन्ति॥ ९९॥

तेषां च बीजभूतानामशेषमनुष्याणां परिणतानामपि तत्कालकृतापत्यप्रसूतिर्भविष्यति॥ १००॥

तानि च तदपत्यानि कृतयुगानुसारीण्येव भविष्यन्ति॥ १०१॥

यदा चन्द्रश्च सूर्यश्च तथा तिष्यो बृहस्पतिः।  
एकराशौ समेष्यन्ति तदा भवति वै कृतम्॥ १०२॥

अतीता वर्त्तमानाश्च तथैवानागताश्च ये।  
एते वंशेषु भूपालाः कथिता मुनिसत्तम॥ १०३॥

यावत्परीक्षितो जन्म यावन्नन्दाभिषेचनम्।  
एतद्वर्षसहस्रं तु ज्ञेयं पाञ्चशदुत्तरम्॥ १०४॥

सप्तर्षीणां तु यौ पूर्वौ दृश्येते ह्युदितौ दिवि।  
तयोस्तु मध्ये नक्षत्रं दृश्येते यत्समं निशि॥ १०५॥  
तेन सप्तर्षयो युक्तास्तिष्ठन्त्यब्दशतं नृणाम्।  
ते तु पारीक्षिते काले मघास्वासन्द्विजोत्तम॥ १०६॥  
तदा प्रवृत्तश्च कलिर्द्वादशाब्दशतात्मकः॥ १०७॥

यदैव भगवान‍् विष्णोरंशो यातो दिवं द्विज।  
वसुदेवकुलोद्भूतस्तदैवात्रागतः कलिः॥ १०८॥

यावत्स पादपद्माभ्यां पस्पर्शेमां वसुन्धराम्।  
तावत्पृथ्वीपरिष्वङ्गे समर्थो नाभवत्कलिः॥ १०९॥

गते सनातनस्यांशे विष्णोस्तत्र भुवो दिवम्।  
तत्याज सानुजो राज्यं धर्मपुत्रो युधिष्ठिरः॥ ११०॥

विपरीतानि दृष्ट्वा च निमित्तानि हि पाण्डवः।  
याते कृष्णे चकाराथ सोऽभिषेकं परीक्षितः॥ १११॥

प्रयास्यन्ति यदा चैते पूर्वाषाढां महर्षयः।  
तदा नन्दात्प्रभृत्येष गतिवृद्धिं गमिष्यति॥ ११२॥

यस्मिन‍्कृष्णोदिवं यातस्तस्मिन्नेव तदाहनि।  
प्रतिपन्नं कलियुगं तस्य संख्यां निबोध मे॥ ११३॥

त्रीणि लक्षाणि वर्षाणां द्विजमानुष्यसंख्यया।  
षष्टिश्चैव सहस्राणि भविष्यत्येष वै कलिः॥ ११४॥

शतानि तानि दिव्यानां सप्त पञ्च  च संख्यया।  
निश्शेषेण गते तस्मिन‍्भविष्यति पुनः कृतम्॥ ११५॥

ब्राह्मणाः क्षत्रिया वैश्याश्शूद्राश्च द्विजसत्तम।  
युगे युगे महात्मानः समतीतास्सहस्रशः॥ ११६॥

बहुत्वान्नामधेयानां परिसंख्या कुले कुले।  
पौनरुक्त्याद्धि साम्याच्च न मया परिकीर्त्तिता॥ ११७॥

देवापिः पौरवो राजा पुरुश्चेक्ष्वाकुवंशजः।  
महायोगबलोपेतौ कलापग्रामसंश्रितौ॥ ११८॥

कृते युगे त्विहागम्य क्षत्रप्रवर्त्तकौ हि तौ।  
भविष्यतो मनोर्वंशबीजभूतौ व्यवस्थितौ॥ ११९॥

एतेन क्रमयोगेन मनुपुत्रैर्वसुन्धरा।  
कृतत्रेताद्वापराणि युगानि त्रीणि भुज्यते॥ १२०॥

कलौ ते बीजभूता वै केचित्तिष्ठन्ति वै मुने।  
यथैव देवापिपुरू साम्प्रतं समधिष्ठितौ॥ १२१॥

एष तूद्देशतो वंशस्तवोक्तो भूभुजां मया।  
निखिलो गदितुं शक्यो नैष वर्षशतैरपि॥ १२२॥

एते चान्ये च भूपाला यैरत्र क्षितिमण्डले।  
कृतं ममत्वं मोहान्धैर्नित्यं हेयकलेवरे॥ १२३॥

कथं ममेयमचला मत्पुत्रस्य कथं मही।  
मद्वंशस्येति चिन्तार्त्ता जग्मुरन्तमिमे नृपाः॥ १२४॥

तेभ्यः पूर्वतराश्चान्ये तेभ्यस्तेभ्यस्तथा परे।  
भविष्याश्चैव यास्यन्ति तेषामन्ये च येऽप्यनु॥ १२५॥

विलोक्यात्मजयोद्योगं यात्राव्यग्रान्नराधिपान्।  
पुष्पप्रहासैश्शरदि हसन्तीव वसुन्धरा॥ १२६॥

मैत्रेय पृथिवीगीताञ्छ्लोकांश्चात्र निबोध मे।  
यानाह धर्मध्वजिने जनकायासितो मुनिः॥ १२७॥

कथमेष नरेन्द्राणां मोहो बुद्धिमतामपि।  
येन फेनसधर्माणोऽप्यतिविश्वस्तचेतसः॥ १२८॥

पूर्वमात्मजयं कृत्वा जेतुमिच्छन्ति मन्त्रिणः।  
ततो भृत्यांश्च पौरांश्च जिगीषन्ते तथा रिपून्॥ १२९॥

क्रमेणानेन जेष्यामो वयं पृथ्वीं ससागराम्।  
इत्यासक्तधियो मृत्युं न पश्यन्त्यविदूरगम्॥ १३०॥

समुद्रावरणं याति भूमण्डलमथो वशम्।  
कियदात्मजयस्यैतन्मुक्तिरात्मजये फलम्॥ १३१॥

उत्सृज्य पूर्वजा याता यां नादाय गतः पिता।  
तां मामतीवमूढत्वाज्जेतुमिच्छन्ति पार्थिवाः॥ १३२॥

मत्कृते पितृपुत्राणां भ्रातॄणां चापि विग्रहः।  
जायतेऽत्यन्तमोहेन ममत्वादृतचेतसाम्॥ १३३॥

पृथ्वी ममेयं सकला ममैषा  
मदन्वयस्यापि च शाश्वतीयम्।  
यो यो मृतो ह्यत्र बभूव राजा  
कुबुद्धिरासीदिति तस्य तस्य॥ १३४॥

दृष्ट्वा ममत्वादृतचित्तमेकं  
विहाय मां मृत्युवशं व्रजन्तम्।  
तस्यानु यस्तस्य कथं ममत्वं  
हृद्यास्पदं मत्प्रभवं करोति॥ १३५॥

पृथ्वी ममैषाशु परित्यजैनां  
वदन्ति ये दूतमुखैस्स्वशत्रून्।  
नराधिपास्तेषु ममातिहासः  
पुनश्च मूढेषु दयाभ्युपैति॥ १३६॥

इत्येते धरणीगीताश्श्लोका मैत्रेय यैश्श्रुताः।  
ममत्वं विलयं याति तपत्यर्के यथा हिमम्॥ १३७॥

इत्येष कथितः सम्यङ्मनोर्वंशो मया तव।  
यत्र स्थितिप्रवृत्तस्य विष्णोरंशांशका नृपाः॥ १३८॥

शृणोति य इमं भक्त्या मनोर्वंशमनुक्रमात्।  
तस्य पापमशेषं वै प्रणश्यत्यमलात्मनः॥ १३९॥

धनधान्यर्द्धिमतुलां प्राप्नोत्यव्याहतेन्द्रियः।  
श्रुत्वैवमखिलं वंशं प्रशस्तं शशिसूर्ययोः॥ १४०॥

इक्ष्वाकुजह्नुमान्धातृसगराविक्षितान‍‍्रघून्।  
ययातिनहुषाद्यांश्च ज्ञात्वा निष्ठामुपागतान्॥ १४१॥  
महाबलान्महावीर्याननन्तधनसञ्चयान्।  
कृतान्कालेन बलिना कथाशेषान्नराधिपान्॥ १४२॥  
श्रुत्वा न पुत्रदारादौ गृहक्षेत्रादिके तथा।  
द्रव्यादौ वा कृतप्रज्ञो ममत्वं कुरुते नरः॥ १४३॥

तप्तं तपो यैः पुरुषप्रवीरै-  
रुद‍्बाहुभिर्वर्षगणाननेकान्।  
इष्ट्वा सुयज्ञैर्बलिनोऽतिवीर्याः  
कृता नु कालेन कथावशेषाः॥ १४४॥

पृथुस्समस्तान्विचचारलोका-  
नव्याहतो यो विजितारिचक्रः।  
स कालवाताभिहतः प्रणष्टः  
क्षिप्तं यथा शाल्मलितूलमग्नौ॥ १४५॥

यः कार्तवीर्यो बुभुजे समस्ता-  
न्द्वीपान्समाक्रम्य हतारिचक्रः।  
कथाप्रसङ्गेष्वभिधीयमान-  
स्स एव सङ्कल्पविकल्पहेतुः॥ १४६॥

दशाननाविक्षितराघवाणा-  
मैश्वर्यमुद्भासितदिङ्मुखानाम्।  
भस्मापि शिष्टं न कथं क्षणेन  
भ्रूभङ्गपातेन धिगन्तकस्य॥ १४७॥

कथाशरीरत्वमवाप यद्वै  
मान्धातृनामा भुवि चक्रवर्ती।  
श्रुत्वापि तत्को हि करोति साधु-  
र्ममत्वमात्मन्यपि मन्दचेताः॥ १४८॥

भगीरथाद्यास्सगरः ककुत्स्थो  
दशाननो राघवलक्ष्मणौ च।  
युधिष्ठिराद्याश्च बभूवुरेते  
सत्यं न मिथ्या क्वनु ते न विद्मः॥ १४९॥

ये साम्प्रतं ये च नृपा भविष्याः  
प्रोक्ता मया विप्रवरोग्रवीर्याः।  
एते तथान्ये च तथाभिधेयाः  
सर्वे भविष्यन्ति यथैव पूर्वे॥ १५०॥

एतद्विदित्वा न नरेण कार्यं  
ममत्वमात्मन्यपि पण्डितेन।  
तिष्ठन्तु तावत्तनयात्मजाद्याः  
क्षेत्रादयो ये च शरीरिणोऽन्ये॥ १५१॥