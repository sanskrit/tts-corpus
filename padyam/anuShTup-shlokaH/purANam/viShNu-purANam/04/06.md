+++
title = "०६"

+++


सूर्यस्य वंश्या भगवन्कथिता भवता मम।  
सोमस्याप्यखिलान्वंश्याञ्छ्रोतुमिच्छामि पार्थिवान‍्॥ १॥  
कीर्त्यते स्थिरकीर्तीनां येषामद्यापि सन्ततिः।  
प्रसादसुमुखस्तान्मे ब्रह्मन्नाख्यातुमर्हसि॥ २॥

श्रूयतां मुनिशार्दूल वंशः प्रथिततेजसः।  
सोमस्यानुक्रमात्ख्याता यत्रोर्वीपतयोऽभवन्॥ ३॥

अयं हि वंशोऽतिबलपराक्रमद्युतिशीलचेष्टा-वद्भिरतिगुणान्वितैर्नहुषययातिकार्तवीर्यार्जुनादिभिर्भूपालैरलङ्कृतस्तमहं कथयामि श्रूयताम्॥ ४॥

अखिलजगत्स्रष्टुर्भगवतो नारायणस्य नाभिसरोजसमुद्भवाब्जयोनेर्ब्रह्मणः पुत्रोऽत्रिः॥ ५॥

अत्रेस्सोमः॥ ६॥

तं च भगवानब्जयोनिः अशेषौषधिद्विजनक्षत्राणामाधिपत्येऽभ्यषेचयत्॥ ७॥

स च राजसूयमकरोत्॥ ८॥

तत्प्रभावादत्युत्कृष्टाधिपत्याधिष्ठातृत्वाच्चैनं मद आविवेश॥ ९॥

मदावलेपाच्च सकलदेवगुरोर्बृहस्पतेस्तारां नाम पत्नीं जहार॥ १०॥

बहुशश्च बृहस्पतिचोदितेन भगवता ब्रह्मणा चोद्यमानः सकलैश्च देवर्षिभिर्याच्यमानोऽपि न मुमोच॥ ११॥

बृहस्पतेरपि सकलदेवसैन्ययुतः सहायः शक्रोऽभवत्॥ १५॥

एवं च तयोरतीवोग्रसंग्रामस्तारानिमित्तस्तारकामयो नामाभूत्॥ १६॥

ततश्च समस्तशस्त्राण्यसुरेषु रुद्रपुरोगमादेवा देवेषु चाशेषदानवा मुमुचुः॥ १७॥

एवं देवासुराहवसंक्षोभक्षुब्धहृदयमशेषमेव जगद‍्ब्रलह्माणं शरणं जगाम॥ १८॥

ततश्च भगवानब्जयोनिरप्युशनसं शङ्करमसुरान्देवांश्च निवार्य बृहस्पतये तारामदापयत्॥ १९॥

तां चान्तःप्रसवामवलोक्य बृहस्पतिरप्याह॥ २०॥

नैष मम क्षेत्रे भवत्यान्यस्य सुतो धार्यस्समुत्सृजैनमलमलमतिधार्ष्ट्येनेति॥ २१॥

अथ भगवान‍् पितामहः तं कुमारं सन्निवार्य स्वयमपृच्छत्तां ताराम्॥ ३१॥

कथय वत्से कस्यायमात्मजः सोमस्य वा बृहस्पतेर्वा इत्युक्ता लज्जमानाह सोमस्येति॥ ३२॥

पुरूरवास्त्वतिदानशीलोऽतियज्वातितेजस्वी। यं सत्यवादिनमतिरूपवन्तं मनस्विनं मित्रावरुणशापान्मानुषे लोके मया वस्तव्यमिति कृतमतिरुर्वशी ददर्श॥ ३५॥

दृष्टमात्रे च तस्मिन्नपहाय मानमशेषमपास्य स्वर्गसुखाभिलाषं तन्मनस्का भूत्वा तमेवोपतस्थे॥ ३६॥

सोऽपि च तामतिशयितसकललोकस्त्रीकान्तिसौकुमार्यलावण्यगतिविलासहासादिगुणामवलोक्य तदायत्तचित्तवृत्तिर्बभूव॥ ३७॥

उभयमपि तन्मनस्कमनन्यदृष्टि परित्यक्तसमस्तान्यप्रयोजनमभूत्॥ ३८॥

राजा तु प्रागल्भ्यात्तामाह॥ ३९॥

सुभ्रु त्वामहमभिकामोऽस्मि प्रसीदानुरागमुद्वहेत्युक्ता लज्जावखण्डितमुर्वशी तं प्राह॥ ४०॥

भवत्वेवं यदि मे समयपरिपालनं भवान‍् करोतीत्याख्याते पुनरपि तामाह॥ ४१॥

आख्याहि मे समयमिति॥ ४२॥

अथ पृष्टा पुनरप्यब्रवीत्॥ ४३॥

शयनसमीपे ममोरणकद्वयं पुत्रभूतं नापनेयम्॥ ४४॥

भवांश्च मया न नग्नो द्रष्टव्यः॥ ४५॥

घृतमात्रं च ममाहार इति॥ ४६॥

एवमेवेति भूपतिरप्याह॥ ४७॥

तया सह सचावनिपतिरलकायां चैत्ररथादिवनेष्वमलपद्मखण्डेषु मानसादिसरस्स्वतिरमणीयेषु रममाणः षष्टिवर्षसहस्राण्यनुदिनप्रवर्द्धमानप्रमोदोऽनयत्॥ ४८॥

उर्वशी च तदुपभोगात्प्रतिदिनप्रवर्द्धमानानुरागा अमरलोकवासेऽपि न स्पृहां चकार॥ ४९॥

विना चोर्वश्या सुरलोकोऽप्सरसां सिद्धगन्धर्वाणां च नातिरमणीयोऽभवत्॥ ५०॥

ततश्चोर्वशीपुरूरवसोस्समयविद्विश्वावसुर्गन्धर्वसमवेतो निशि शयनाभ्याशादेकमुरणकं जहार॥ ५१॥

तस्याकाशे नीयमानस्योर्वशी शब्दमशृणोत्॥ ५२॥

एवमुवाच च ममानाथायाः पुत्रः केनापह्रियते कं शरणमुपयामीति॥ ५३॥

तदाकर्ण्य राजा मां नग्नं देवी वीक्ष्यतीति न ययौ॥ ५४॥

अथान्यमप्युरणकमादाय गन्धर्वा ययुः॥ ५५॥

तस्याप्यपह्रियमाणस्याकर्ण्य शब्दमाकाशे पुनरप्यनाथास्म्यहमभर्तृका कापुरुषाश्रयेत्यार्त्तराविणी बभूव॥ ५६॥

राजाप्यमर्षवशादन्धकारमेतदिति खड्गमादाय दुष्ट दुष्ट हतोऽसीति व्याहरन्नभ्यधावत्॥ ५७॥

तावच्च गन्धर्वैरप्यतीवोज्ज्वला विद्युज्जनिता॥ ५८॥

तत्प्रभया चोर्वशी राजानमपगताम्बरं दृष्ट्वापवृत्तसमया तत्क्षणादेवापक्रान्ता॥ ५९॥

परित्यज्य तावप्युरणकौ गन्धर्वास्सुरलोकमुपगताः॥ ६०॥

राजापि च तौ मेषावादायातिहृष्टमनाः स्वशयनमायातो नोर्वशीं ददर्श॥ ६१॥

तां चापश्यन् व्यपगताम्बर एवोन्मत्तरूपो बभ्राम॥ ६२॥

कुरुक्षेत्रे चाम्भोजसरस्यन्याभिश्चतसृभिरप्सरोभिस्समवेतामुर्वशीं ददर्श॥ ६३॥

ततश्चोन्मत्तरूपो जाये हे तिष्ठ मनसि घोरे तिष्ठ वचसि कपटिके तिष्ठेत्येवमनेकप्रकारं सूक्तमवोचत्॥ ६४॥

आह चोर्वशी॥ ६५॥ महाराजालमनेनाविवेकचेष्टितेन॥ ६६॥

अन्तर्वत्न्यहमब्दान्ते भवतात्रागन्तव्यं कुमारस्ते भविष्यति एकां च निशामहं त्वया सह वत्स्यामीत्युक्तः प्रहृष्टस्स्वपुरं जगाम॥ ६७॥

तासां चाप्सरसामुर्वशी कथयामास॥ ६८॥

अयं स पुरुषोत्कृष्टो येनाहमेतावन्तं कालमनुरागाकृष्टमानसा सहोषितेति॥ ६९॥

एवमुक्तास्ताश्चाप्सरस ऊचुः॥ ७०॥

साधु साध्वस्य रूपमप्यनेन सहास्माकमपि सर्वकालमास्या भवेदिति॥ ७१॥

अब्दे च पूर्णे स राजा तत्राजगाम॥ ७२॥

कुमारं चायुषमस्मै चोर्वशी ददौ॥ ७३॥

दत्त्वा चैकां निशां तेन राज्ञा सहोषित्वा पञ्च पुत्रोत्पत्तये गर्भमवाप॥ ७४॥

उवाचैनं राजानमस्मत्प्रीत्या महाराजाय सर्व एव गन्धर्वा वरदास्संवृत्ता व्रियतां च वर इति॥ ७५॥

आह च राजा॥ ७६॥ विजितसकलारातिरविहतेन्द्रियसामर्थ्यो बन्धुमानमितबलकोशोऽस्मि, नान्यदस्माकमुर्वशीसालोक्यात्प्राप्तव्यमस्ति	तदहमनया सहोर्वश्या कालं नेतुमभिलषामीत्युक्ते गन्धर्वा राज्ञेऽग्निस्थालीं ददुः॥ ७७॥ ऊचुश्चैनमग्निमाम्नायानुसारी भूत्वा त्रिधा कृत्वोर्वशीसलोकतामनोरथमुद्दिश्य सम्यग्यजेथाः ततोऽवश्यमभिलषितमवाप्स्यसीत्युक्तस्तामग्निस्थालीमादाय जगाम॥ ७८॥

अन्तरटव्यामचिन्तयत्, अहो मेऽतीव मूढता किमहमकरवम्॥ ७९॥ वह्निस्थाली मयैषानीता नोर्वशीति॥ ८०॥

अथैनामटव्यामेवाग्निस्थालीं तत्याज स्वपुरं च जगाम॥ ८१॥

व्यतीतेऽर्द्धरात्रे विनिद्रश्चाचिन्तयत्॥ ८२॥

ममोर्वशीसालोक्यप्राप्त्यर्थमग्निस्थाली गन्धर्वैर्दत्ता सा च मयाटव्यां परित्यक्ता॥ ८३॥

तदहं तत्र तदाहरणाय यास्यामीत्युत्थाय तत्राप्युपगतो नाग्निस्थालीमपश्यत्॥ ८४॥

शमीगर्भं चाश्वत्थमग्निस्थालीस्थाने दृष्ट्वाचिन्तयत्॥ ८५॥

मयात्राग्निस्थाली निक्षिप्ता सा चाश्वत्थश्शमीगर्भोऽभूत्॥ ८६॥

तदेनमेवाहमग्निरूपमादाय स्वपुरमभिगम्यारणीं कृत्वा तदुत्पन्नाग्नेरुपास्तिं करिष्यामीति॥ ८७॥

एवमेव स्वपुरमभिगम्यारणिं चकार॥ ८८॥