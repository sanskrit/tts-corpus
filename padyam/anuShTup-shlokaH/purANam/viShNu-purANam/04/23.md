+++
title = "२३"

+++


मागधानां बार्हद्रथानां भाविनामनुक्रमं कथयिष्यामि॥ १॥

अत्र हि वंशे महाबलपराक्रमा जरासन्धप्रधाना बभूवुः॥ २॥

जरासन्धस्य पुत्रः सहदेवः॥ ३॥

सहदेवात्सोमापिस्तस्य श्रुतश्रवास्तस्याप्ययुतायुस्ततश्च निरमित्रस्तत्तनयस्सुनेत्रस्तस्मादपि बृहत्कर्मा॥ ४॥ ततश्च सेनजित्ततश्च श्रुतञ्जयस्ततो विप्रस्तस्य च पुत्रश्शुचिनामा भविष्यति॥ ५॥

तस्यापि क्षेम्यस्ततश्च सुव्रतस्सुव्रताद्धर्मस्ततस्सुश्रवाः॥ ६॥ ततो दृढसेनः॥ ७॥ तस्मात्सुबलः॥ ८॥ सुबलात्सुनीतो भविता॥ ९॥ ततस्सत्यजित्॥ १०॥ तस्माद्विश्वजित्॥ ११॥ तस्यापि रिपुञ्जयः॥ १२॥