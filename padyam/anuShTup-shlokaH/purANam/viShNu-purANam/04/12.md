+++
title = "१२"

+++


क्रोष्टोस्तु यदुपुत्रस्यात्मजो ध्वजिनीवान‍्॥ १॥

ततश्च स्वातिस्ततो रुशंकू रुशंकोश्चित्ररथः॥ २॥ तत्तनयश्शशिबिन्दुश्चतुर्दशमहारत्नेशश्चक्रवर्त्यभवत्॥ ३॥

तस्य च शतसहस्रं पत्नीनामभवत्॥ ४॥ दशलक्षसंख्याश्च पुत्राः॥ ५॥

तेषां च पृथुश्रवाः पृथुकर्मा पृथुकीर्तिः पृथुयशाः पृथुजयः पृथुदानः षट्पुत्राः प्रधानाः॥ ६॥

पृथुश्रवसश्च पुत्रः पृथुतमः॥ ७॥ तस्मादुशना यो वाजिमेधानां शतमाजहार॥ ८॥

तस्य च शितपुर्नाम पुत्रोऽभवत्॥ ९॥

तस्यापि रुक्मकवचस्ततः परावृत्॥ १०॥ परावृतो रुक्मेषुपृथुज्यामघवलितहरितसंज्ञास्तस्य पञ्चात्मजा बभूवुः॥ ११॥

तस्यायमद्यापि ज्यामघस्य श्लोको गीयते॥ १२॥

भार्यावश्यास्तु ये केचिद्भविष्यन्त्यथ वा मृताः।  
तेषां तु ज्यामघः श्रेष्ठश्शैव्यापतिरभून्नृपः॥ १३॥

अपुत्रा तस्य सा पत्नी शैव्या नाम तथाप्यसौ।  
अपत्यकामोऽपि भयान्नान्यां भार्यामविन्दत॥ १४॥

तच्चारिचक्रमपास्तपुत्रकलत्रबन्धुबलकोशंस्वमधिष्ठानं परित्यज्य दिशः प्रति विद्रुतम्॥ १६॥

तस्मिंश्च विद्रुतेऽतित्रासलोलायतलोचनयुगलं त्राहि त्राहि मां ताताम्ब भ्रातरित्याकुलविलापविधुरं स राजकन्यारत्नमद्राक्षीत्॥ १७॥

तद्दर्शनाच्च तस्यामनुरागानुगतान्तरात्मा स नृपोऽचिन्तयत्॥ १८॥

साध्विदं ममापत्यरहितस्य वन्ध्याभर्तुः साम्प्रतं विधिनापत्यकारणं कन्यारत्नमुपपादितम्॥ १९॥

तदेतत्समुद्वहामीति॥ २०॥

अथवैनां स्यन्दनमारोप्य स्वमधिष्ठानं नयामि॥ २१॥ तयैव देव्या शैव्ययाहमनुज्ञातस्समुद्वहामीति॥ २२॥

अथैनां रथमारोप्य स्वनगरमगच्छत्॥ २३॥

विजयिनं च राजानमशेषपौरभृत्यपरिजनामात्यसमेता शैव्या द्रष्टुमधिष्ठानद्वारमागता॥ २४॥

सा चावलोक्य राज्ञः सव्यपार्श्ववर्त्तिनीं कन्यामीषदुद्भूतामर्षस्फुरदधरपल्लवा राजानमवोचत्॥ २५॥

अतिचपलचित्तात्र स्यन्दने केयमारोपितेति॥ २६॥

असावप्यनालोचितोत्तरवचनोऽतिभयात्तामाह स्नुषा ममेयमिति॥ २७॥

अथैनं शैव्योवाच॥ २८॥

नाहं प्रसूता पुत्रेण नान्या पत्न्यभवत्तव।  
स्नुषासम्बन्धता ह्येषा कतमेन सुतेन ते॥ २९॥

यस्ते जनिष्यत आत्मजस्तस्येयमनागतस्यैव भार्या निरूपितेत्याकर्ण्योद्भूतमृदुहासा तथेत्याह॥ ३१॥ प्रविवेश च राज्ञा सहाधिष्ठानम्॥ ३२॥

तस्य च विदर्भ इति पिता नाम चक्रे॥ ३५॥

स च तां स्नुषामुपयेमे॥ ३६॥

तस्यांचासौक्रथकैशिकसंज्ञौ पुत्रावजनयत्॥ ३७॥

पुनश्च तृतीयं रोमपादसंज्ञं पुत्रमजीजनद्यो नारदादवाप्तज्ञानवानभवत्॥ ३८॥

रोमपादाद‍्बभ्रुर्बभ्रोर्धृतिर्धृतेः कैशिकः कैशिकस्यापि चेदिः पुत्रोऽभवद् यस्य सन्ततौ चैद्या भूपालाः॥ ३९॥

क्रथस्य स्नुषापुत्रस्य कुन्तिरभवत्॥ ४०॥

कुन्तेर्धृष्टिर्धृष्टेर्निधृतिर्निधृतेर्दशार्हस्ततश्च व्योमा तस्यापि जीमूतस्ततश्च विकृतिस्ततश्च भीमरथः, तस्मान्नवरथस्तस्यापि दशरथस्ततश्च शकुनिः, तत्तनयः करम्भिः करम्भेर्देवरातोऽभवत्॥ ४१॥ तस्माद्देवक्षत्रस्तस्यापि मधुर्मधोः कुमारवंशः कुमारवंशादनुरनोः पुरुमित्रः पृथिवीपतिरभवत्॥ ४२॥ ततश्चांशुस्तस्माच्च सत्वतः॥ ४३॥ सत्वतादेते सात्वताः॥ ४४॥