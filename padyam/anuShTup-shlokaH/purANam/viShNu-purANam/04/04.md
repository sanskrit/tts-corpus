+++
title = "०४"

+++


काश्यपदुहिता सुमतिर्विदर्भराजतनया केशिनी च द्वे भार्ये सगरस्यास्ताम्॥ १॥

ताभ्यां चापत्यार्थमौर्वः परमेण समाधिनाराधितो वरमदात्॥ २॥

एका वंशकरमेकं पुत्रमपरा षष्टिं पुत्रसहस्राणां जनयिष्यतीति यस्या यदभिमतं तदिच्छया गृह्यतामित्युक्ते केशिन्येकं वरयामास॥ ३॥ सुमतिः पुत्रसहस्राणि षष्टिं वव्रे॥ ४॥

तथेत्युक्ते अल्पैरहोभिः केशिनी पुत्रमेकमसमञ्जसनामान वंशकरमसूत॥ ५॥ काश्यपतनयायास्तु सुमत्याः षष्टिःपुत्रसहस्राण्यभवन्॥ ६॥

तस्मादसमञ्जसादंशुमान्नाम कुमारो जज्ञे॥ ७॥

स त्वसमञ्जसो बालो बाल्यादेवासद‍्वृत्तोऽभूत्॥ ८॥

पिता चास्याचिन्तयदयमतीतबाल्यः सुबुद्धिमान् भविष्यतीति॥ ९॥

अथ तत्रापि च वयस्यतीते असच्चरितमेनं पिता तत्याज॥ १०॥

तान्यपि षष्टिः पुत्रसहस्राण्यसमञ्जसचरितमेवानुचक्रुः॥ ११॥

ततश्चासमञ्जसचरितानुकारिभिस्सागरैरपध्वस्तयज्ञादिसन्मार्गे जगति देवास्सकलविद्यामयमसंस्पृष्टमशेषदोषैर्भगवतः पुरुषोत्तमस्यांशभूतं कपिलं प्रणम्य तदर्थमूचुः॥ १२॥

भगवन्नेऽभिस्सगरतनयैरसमञ्जसचरितमनुगम्यते॥ १३॥

कथमेभिरसद‍्वृत्तमनुसरद्भिर्जगद्भविष्यतीति॥ १४॥

अत्रान्तरे च सगरो हयमेधमारभत॥ १६॥

तस्य च पुत्रैरधिष्ठितमस्याश्वं कोऽप्यपहृत्य भुवो बिलं प्रविवेश॥ १७॥

ततस्तत्तनयाश्चाश्वखुरगतिनिर्बन्धेनावनीमेकैको योजनं चख्नुः॥ १८॥

पाताले चाश्वं परिभ्रमन्तं तमवनीपतितनयास्ते ददृशुः॥ १९॥

नातिदूरेऽवस्थितं च भगवन्तमपघने शरत्कालेऽर्कमिव तेजोभिरनवरतमूर्ध्वमधश्चाशेष दिशश्चोद्भासयमानं हयहर्त्तारं कपिलर्षिमपश्यन्॥ २०॥

ततश्चोद्यतायुधा दुरात्मानोऽयमस्मदपकारी यज्ञविघ्नकारी हन्यतां हयहर्त्ता हन्यतामित्यवोचन्नभ्यधावंश्च॥ २१॥

ततस्तेनापि भगवता किञ्चिदीषत्परिवर्त्तितलोचनेनावलोकितास्स्वशरीरसमुत्थेनाऽग्निना दह्यमाना विनेशुः॥ २२॥

सगरोऽप्यवगम्याश्वानुसारि तत्पुत्रबलमशेषं परमर्षिणा कपिलेन तेजसा दग्धं ततोंऽशुमन्तमसमञ्जसपुत्रमश्वानयनाय युयोज॥ २३॥

स तु सगरतनयखातमार्गेण कपिलमुपगम्य भक्तिनम्रस्तदा तुष्टाव॥ २४॥

अथैनं भगवानाह॥ २५॥ गच्छैनं पितामहायाश्वं प्रापय वरं वृणीष्व च पुत्रक पौत्रश्च ते स्वर्गाद‍्गङ्गां भुवमानेष्यत इति॥ २६॥

अथांशुमानपि स्वर्यातानां ब्रह्मदण्डहतानामस्मत्पितॄणामस्वर्गयोग्यानां स्वर्गप्राप्तिकरं वरमस्माकं प्रयच्छेति प्रत्याह॥ २७॥

तदाकर्ण्य तं च भगवानाह उक्तमेवैतन्मयाद्य पौत्रस्ते त्रिदिवाद‍्गङ्गां भुवमानेष्यतीति॥ २८॥

तदम्भसा च संस्पृष्टेष्वस्थिभस्मसु एते च स्वर्गमारोक्ष्यन्ति॥ २९॥

ऋतुपर्णपुत्रस्सर्वकामः॥ ३८॥ तत्तनयस्सुदासः॥ ३९॥ सुदासात्सौदासो मित्रसहनामा॥ ४०॥

स चाटव्यां मृगयार्थी पर्यटन् व्याघ्रद्वयमपश्यत्॥ ४१॥

ताभ्यां तद्वनमपमृगं कृतं मत्वैकं तयोर्बाणेन जघान॥ ४२॥

म्रियमाणश्चासावतिभीषणाकृतिरतिकरालवदनो राक्षसोऽभूत्॥ ४३॥

द्वितीयोऽपि प्रतिक्रियां ते करिष्यामीत्युक्त्वान‍्तर्धानं जगाम॥ ४४॥

अनन्तरं च तेनापि भगवतैवाभिहितोऽस्मीत्युक्ते किं किं मयाभिहितमिति मुनिः पुनरपि समाधौ तस्थौ॥ ५४॥

समाधिविज्ञानावगतार्थश्चानुग्रहं तस्मै चकार नात्यन्तिकमेतद‍्द्वादशाब्दं तव भोजनं भविष्यतीति॥ ५५॥

असावपि प्रतिगृह्योदकाञ्जलिं मुनिशापप्रदानायोद्यतो भगवन्नयमस्मद‍्गुरुर्नार्हस्येनं कुलदेवताभूतमाचार्यं शप्तुमिति मदयन्त्या स्वपत्न्या प्रसादितस्सस्याम्बुदरक्षणार्थंतच्छापाम्बुनोर्व्यांन चाकाशे चिक्षेप किं तु तेनैव स्वपदौ सिषेच॥ ५६॥

तेन च क्रोधाश्रितेनाम्बुना दग्धच्छायौ तत्पादौ कल्माषतामुपगतौ ततस्स कल्माषपादसंज्ञामवाप॥ ५७॥

वसिष्ठशापाच्च षष्ठे षष्ठे काले राक्षसस्वभावमेत्याटव्यांपर्यटन्ननेकशोमानुषानभक्षयत्॥ ५८॥

एकदा तु कञ्चिन्मुनिमृतुकाले भार्यासंगतं ददर्श॥ ५९॥

तयोश्च तमतिभीषणं राक्षसस्वरूपमवलोक्य त्रासाद्दम्पत्योः प्रधावितयोर्ब्राह्मणं जग्राह॥ ६०॥

ततस्सा ब्राह्मणी बहुशस्तमभियाचितवती॥ ६१॥ प्रसीदेक्ष्वाकुकुलतिलकभूतस्त्वं महाराजो मित्रसहो नरा क्षसः॥ ६२॥

नार्हसि स्त्रीधर्मसुखाभिज्ञो मय्यकृतार्थायामस्मद्भर्त्तारं हन्तुमित्येवं बहुप्रकारं तस्यां विलपन्त्यां व्याघ्रः पशुमिवारण्येऽभिमतं तं ब्राह्मणमभक्षयत्॥ ६३॥

ततश्चातिकोपसमन्विता ब्राह्मणी तं राजानं शशाप॥ ६४॥

यस्मादेवं मय्यतृप्तायां त्वयायं मत्पतिर्भक्षितः तस्मात्त्वमपि कामोपभोगप्रवृत्तोऽन्तं प्राप्स्यसीति॥ ६५॥

शप्त्वा चैवं साग्निं प्रविवेश॥ ६६॥

ततः परमसौ स्त्रीभोगं तत्याज॥ ६८॥

वसिष्ठश्चापुत्रेणराज्ञापुत्रार्थमभ्यर्थितोमदयन्त्यांगर्भाधानं चकार॥ ६९॥

यदा च सप्तवर्षाण्यसौ गर्भो न जज्ञे ततस्तं गर्भमश्मना सा देवी जघान॥ ७०॥

पुत्रश्चाजायत॥ ७१॥ तस्य चाश्मक इत्येव नामाभवत्॥ ७२॥

अश्मकस्य मूलको नाम पुत्रोऽभवत्॥ ७३॥

योऽसौ निःक्षत्रे क्ष्मातलेऽस्मिन् क्रियमाणे स्त्रीभिर्विवस्त्राभिः परिवार्यरक्षितस्ततस्तं नारीकवचमुदाहरन्ति॥ ७४॥

मूलकाद्दशरथस्तस्मादिलिविलस्ततश्च विश्वसहः॥ ७५॥ तस्माच्च खट्वाङ्गो योऽसौ देवासुरसङ्ग्रामे देवैरभ्यर्थितोऽसुराञ्जघान॥ ७६॥

स्वर्गे च कृतप्रियैर्देवैर्वरग्रहणाय चोदितः प्राह॥ ७७॥

यद्यवश्यं वरो ग्राह्यस्तन्ममायुः कथ्यतामिति॥ ७८॥

अनन्तरं च तैरुक्तं एकमुहूर्त्तप्रमाणं तवायुरित्युक्तोऽथास्खलितगतिना विमानेन लघिमगुणो मर्त्यलोकमागम्येदमाह॥ ७९॥

यथा न ब्राह्मणेभ्यस्सकाशादात्मापि मे प्रियतरो न च स्वधर्मोल्लङ्घनं मया कदाचिदप्यनुष्ठितं न च सकलदेवमानुषपशुपक्षिवृक्षादिकेष्वच्युतव्यतिरेकवती दृष्टिर्ममाभूत् तथा तमेवं मुनिजनानुस्मृतं भगवन्तमस्खलितगतिः प्रापयेयमित्यशेषदेवगुरौ भगवत्यनिर्द्देश्यवपुषि सत्तामात्रात्मन्यात्मानं परमात्मनि वासुदेवाख्ये युयोज तत्रैव च लयमवाप॥ ८०॥

अत्रापि श्रूयते श्लोको गीतस्सप्तर्षिभिः पुरा।  
खट्वांगेन समो नान्यः कश्चिदुर्व्यां भविष्यति॥ ८१॥  
येन स्वर्गादिहागम्य मुहूर्त्तं प्राप्य जीवितम्।  
त्रयोऽभिसंहिता लोका बुद्ध्या सत्येन चैव हि॥ ८२॥

रामोऽपि बाल एव विश्वामित्रयागरक्षणाय गच्छंस्ताटकां जघान॥ ८८॥ यज्ञे च मारीचमिषुवाताहतं समुद्रे चिक्षेप॥ ८९॥ सुबाहुप्रमुखांश्च क्षयमनयत्॥ ९०॥

दर्शनमात्रेणाहल्यामपापां चकार॥ ९१॥ जनकगृहे च माहेश्वरं चापमनायासेन बभञ्ज॥ ९२॥ सीतामयोनिजां जनकराजतनयां वीर्यशुल्कां लेभे॥ ९३॥

सकलक्षत्रियक्षयकारिणमशेषहैहयकुलधूमकेतुभूतं च परशुराममपास्तवीर्य्रबलावलेपं चकार॥ ९४॥

पितृवचनाच्चागणितराज्याभिलाषो भ्रातृभार्यासमेतो वनं प्रविवेश॥ ९५॥

विराधखरदूषणादीन् कबन्धवालिनौ च निजघान॥ ९६॥ बद्‍ध्वा चाम्भोनिधिमशेषराक्षसकुलक्षयं कृत्वा दशाननापहृतां भार्यां तद्वधादपहृतऽकलंकामप्यनलप्रवेशशुद्धामशेषदेवसङ्घैः स्तूयमानशीलां जनकराजकन्यामयोध्यामानिन्ये॥ ९७॥

ततश्चाभिषेकमङ्गलं मैत्रेय वर्षशतेनापि वक्तुं न शक्यते सङ्क्षेपेण श्रूयताम्॥ ९८॥

भरतोऽपि गन्धर्वविषयसाधनाय गच्छन संग्रामे गन्धर्वकोटीस्तिस्रो जघान॥ १००॥ शत्रुघ्नेनाप्यमितबलपराक्रमो मधुपुत्रो लवणो नाम राक्षसो निहतो मथुरा च निवेशिता॥ १०१॥

इत्येवमाद्यतिबलपराक्रमविक्रमणैरतिदुष्टसंहारिणोऽशेषस्य जगतो निष्पादितस्थितयो रामलक्ष्मणभरतशत्रुघ्नाः पुनरपिदिवमारूढाः॥ १०२॥

येऽपि तेषु भगवदंशेष्वनुरागिणः कोसलनगरजानपदास्तेऽपि तन्मनसस्तत्सालोक्यतामवापुः॥ १०३॥

अतिदुष्टसंहारिणो रामस्य कुशलवौ द्वौ पुत्रौ लक्ष्मणस्याङ्गदचन्द्रकेतू तक्षपुष्कलौ भरतस्य सुबाहुशूरसेनौ शत्रुघ्नस्य॥ १०४॥

कुशस्यातिथिरतिथेरपि निषधः पुत्रोऽभूत्॥ १०५॥ निषधस्याप्यनलस्तस्मादपि नभाः नभसः पुण्डरीकस्तत्तनयः क्षेमधन्वा तस्य च देवानीकस्तस्याप्यहीनकोऽहीनकस्यापि रुरुस्तस्य च पारियात्रकः पारियात्रकाद्देवलो देवलाद्वच्चलः, तस्याप्युत्कः, उत्काच्च वज्रनाभस्तस्माच्छङ्खणस्तस्माद्युषिताश्वस्ततश्च विश्वसहो जज्ञे॥ १०६॥

तस्माद्धिरण्यनाभो यो महायोगीश्वराज्जैमिनेश्शिष्याद्याज्ञवल्क्याद्योगमवाप॥ १०७॥

हिरण्यनाभस्य पुत्रः पुष्यस्तस्माद‍्घ्रुवसन्धिस्ततस्सुदर्शनस्तस्मादग्निवर्णस्ततश्शीघ्रगस्तस्मादपि मरुः पुत्रोऽभवत्॥ १०८॥ योऽसौ योगमास्थायाद्यापि कलापग्राममाश्रित्य तिष्ठति॥ १०९॥

आगामियुगे सूर्यवंशक्षत्रप्रवर्त्तयिता भविष्यति॥ ११०॥

तस्यात्मजः प्रसुश्रुतस्तस्यापि सुसन्धिस्ततश्चाप्यमर्षस्तस्य च सहस्वांस्ततश्च विश्वभवः॥ १११॥ तस्य बृहद‍्बलः योऽर्जुनतनयेनाभिमन्युना भारतयुद्धे क्षयमनीयत॥ ११२॥

एते इक्ष्वाकुभूपालाः प्राधान्येन मयेरिताः।