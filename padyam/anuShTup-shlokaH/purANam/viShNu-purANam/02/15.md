+++
title = "१५"

+++


इत्युक्ते मौनिनं भूयश्चिन्तयानं महीपतिम्।  
प्रत्युवाचाथ विप्रोऽसावद्वैतान्तर्गतां कथाम्॥ १॥

श्रूयतां नृपशार्दूल यद‍्गीतमृभुणा पुरा।  
अवबोधं जनयता निदाघस्य महात्मनः॥ २॥

ऋभुर्नामाऽभवत्पुत्रो ब्रह्मणः परमेष्ठिनः।  
विज्ञाततत्त्वसद्भावो निसर्गादेव भूपते॥ ३॥

तस्य शिष्यो निदाघोऽभूत्पुलस्त्यतनयः पुरा।  
प्रादादशेषविज्ञानं स तस्मै परया मुदा॥ ४॥

अवाप्तज्ञानतन्त्रस्य न तस्याद्वैतवासना।  
स ऋभुस्तर्कयामास निदाघस्य नरेश्वर॥ ५॥

देविकायास्तटे वीरनगरं नाम वै पुरम्।  
समृद्धमतिरम्यं च पुलस्त्येन निवेशितम्॥ ६॥

रम्योपवनपर्यन्ते स तस्मिन्पार्थिवोत्तम।  
निदाघो नाम योगज्ञ ऋभुशिष्योऽवसत्पुरा॥ ७॥

दिव्ये वर्षसहस्रे तु समतीतेऽस्य तत्पुरम्।  
जगाम स ऋभुः शिष्यं निदाघमवलोककः॥ ८॥

स तस्य वैश्वदेवान‍्ते द्वारालोकनगोचरे।  
स्थितस्तेन गृहीतार्घ्यो निजवेश्म प्रवेशितः॥ ९॥

प्रक्षालिताङ्घ्रिपाणिं च कृतासनपरिग्रहम्।  
उवाच स द्विजश्रेष्ठो भुज्यतामिति सादरम्॥ १०॥

भो विप्रवर्य भोक्तव्यं यदन्नं भवतो गृहे।  
तत्कथ्यतां कदन्नेषु न प्रीतिः सततं मम॥ ११॥

सक्तुयावकवाट्यानामपूपानां च मे गृहे।  
यद्रोचते द्विजश्रेष्ठ तत्त्वं भुङ्क्ष्व यथेच्छया॥ १२॥

कदन्नानि द्विजैतानि मृष्टमन्नं प्रयच्छ मे।  
संयावपायसादीनि द्रप्सफाणितवन्ति च॥ १३॥

हे हे शालिनि मद‍्गेहे यत्किञ्चिदतिशोभनम्।  
भक्ष्योपसाधनं मृष्टं तेनास्यान्नं प्रसाधय॥ १४॥

इत्युक्ता तेन सा पत्नी मृष्टमन्नं द्विजस्य यत्।  
प्रसाधितवती तद्वै भर्तुर्वचनगौरवात्॥ १५॥

तं भुक्तवन्तमिच्छातो मृष्टमन्नं महामुनिम्।  
निदाघः प्राह भूपाल प्रश्रयावनतः स्थितः॥ १६॥

अपि ते परमा तृप्तिरुत्पन्ना तुष्टिरेव च।  
अपि ते मानसं स्वस्थमाहारेण कृतं द्विज॥ १७॥

क्व निवासो भवान‍्विप्र क्व च गन्तुं समुद्यतः।  
आगम्यते च भवता यतस्तच्च द्विजोच्यताम्॥ १८॥

क्षुद्यस्य तस्य भुक्तेऽन्ने तृप्तिर्ब्राह्मण जायते।  
न मे क्षुन्नाभवत्तृप्तिः कस्मान्मां परिपृच्छसि॥ १९॥

वह्निना पार्थिवे धातौ क्षपिते क्षुत्समुद्भवः।  
भवत्यम्भसि च क्षीणे नृणां तृडपि जायते॥ २०॥

क्षुत्तृष्णे देहधर्माख्ये न ममैते यतो द्विज।  
ततः क्षुत्सम्भवाभावात्तृप्तिरस्त्येव मे सदा॥ २१॥

मनसः स्वस्थता तुष्टिश्चित्तधर्माविमौ द्विज।  
चेतसो यस्य तत्पृच्छ पुमानेभिर्न युज्यते॥ २२॥

क्व निवासस्तवेत्युक्तं क्व गन्तासि च यत्त्वया।  
कुतश्चागम्यते तत्र त्रितयेऽपि निबोध मे॥ २३॥

पुमान्सर्वगतो व्यापी आकाशवदयं यतः।  
कुतः कुत्र क्व गन्तासीत्येतदप्यर्थवत्कथम्॥ २४॥

सोऽहं गन्ता न चागन्ता नैकदेशनिकेतनः।  
त्वं चान्ये च न च त्वं च नान्ये नैवाहमप्यहम्॥ २५॥

मृष्टं न मृष्टमप्येषा जिज्ञासा मे कृता तव।  
किं वक्ष्यसीति तत्रापि श्रूयतां द्विजसत्तम॥ २६॥  
किमस्वाद्वथ वा मृष्टं भुञ्जतोऽस्ति द्विजोत्तम।  
मृष्टमेव यदामृष्टं तदेवोद्वेगकारकम्॥ २७॥

अमृष्टं जायते मृष्टं मृष्टादुद्विजते जनः।  
आदिमध्यावसानेषु किमन्नं रुचिकारकम्॥ २८॥

मृण्मयं हि गृहं यद्वन्मृदा लिप्तं स्थिरं भवेत्।  
पार्थिवोऽयं तथा देहः पार्थिवैः परमाणुभिः॥ २९॥

यवगोधूममुद‍्गादि घृतं तैलं पयो दधि।  
गुडं फलादीनि तथा पार्थिवाः परमाणवः॥ ३०॥

तदेतद्भवता ज्ञात्वा मृष्टामृष्टविचारि यत्।  
तन्मनस्समतालम्बि कार्यं साम्यं हि मुक्तये॥ ३१॥

इत्याकर्ण्य वचस्तस्य परमार्थाश्रितं नृप।  
प्रणिपत्य महाभागो निदाघो वाक्यमब्रवीत्॥ ३२॥

प्रसीद मद्धितार्थाय कथ्यतां यत्त्वमागतः।  
नष्टो मोहस्तवाकर्ण्य वचांस्येतानि मे द्विज॥ ३३॥

ऋभुरस्मि तवाचार्यः प्रज्ञादानाय ते द्विज।  
इहागतोऽहं यास्यामि परमार्थस्तवोदितः॥ ३४॥

एवमेकमिदं विद्धि न भेदि सकलं जगत्।  
वासुदेवाभिधेयस्य स्वरूपं परमात्मनः॥ ३५॥

तथेत्युक्त्वा निदाघेन प्रणिपातपुरःसरम्।  
पूजितः परया भक्त्या इच्छातः प्रययावृभुः॥ ३६॥