+++
title = "०१"

+++


भगवन‍्सम्यगाख्यातं ममैतदखिलं त्वया।  
जगतः सर्गसम्बन्धि यत्पृष्टोऽसि गुरो मया॥ १॥

योऽयमंशो जगत्सृष्टिसम्बन्धो गदितस्त्वया।  
तत्राहं श्रोतुमिच्छामि भूयोऽपि मुनिसत्तम॥ २॥

प्रियव्रतोत्तानपादौ सुतौ स्वायम्भुवस्य यौ।  
तयोरुत्तानपादस्य ध्रुवः पुत्रस्त्वयोदितः॥ ३॥

प्रियव्रतस्य नैवोक्ता भवता द्विज सन्ततिः।  
तामहं श्रोतुमिच्छामि प्रसन्नो वक्तुमर्हसि॥ ४॥

कर्दमस्यात्मजां कन्यामुपयेमे प्रियव्रतः।  
सम्राट् कुक्षिश्च तत्कन्ये दशपुत्रास्तथाऽपरे॥ ५॥

महाप्रज्ञा महावीर्या विनीता दयिता पितुः।  
प्रियव्रतसुताः ख्यातास्तेषां नामानि मे शृणु॥ ६॥

आग्नीध्रश्चाग्निबाहुश्च वपुष्मान‍्द्युतिमांस्तथा।  
मेधा मेधातिथिर्भव्यः सवनः पुत्र एव च॥ ७॥  
ज्योतिष्मान‍्दशमस्तेषां सत्यनामा सुतोऽभवत्।  
प्रियव्रतस्य पुत्रास्ते प्रख्याता बलवीर्यतः॥ ८॥

मेधाग्निबाहुपुत्रास्तु त्रयो योगपरायणाः।  
जातिस्मरा महाभागा न राज्याय मनो दधुः॥ ९॥

निर्मलाः सर्वकालन्तु समस्तार्थेषु वै मुने।  
चक्रुः क्रियां यथान्यायमफलाकाङ्क्षिणो हि ते॥ १०॥

प्रियव्रतो ददौ तेषां सप्तानां मुनिसत्तम।  
सप्तद्वीपानि मैत्रेय विभज्य सुमहात्मनाम्॥ ११॥

जम्बूद्वीपं महाभाग साग्नीध्राय ददौ पिता।  
मेधातिथेस्तथा प्रादात‍‍्प्लक्षद्वीपं तथापरम्॥ १२॥

शाल्मले च वपुष्मन्तं नरेन्द्रमभिषिक्तवान‍्।  
ज्योतिष्मन्तं कुशद्वीपे राजानं कृतवान‍्प्रभुः॥ १३॥

द्युतिमन्तं च राजानं क्रौञ्चद्वीपे समादिशत्।  
शाकद्वीपेश्वरं चापि भव्यं चक्रे प्रियव्रतः।  
पुष्कराधिपतिं चक्रे सवनं चापि स प्रभुः॥ १४॥

जम्बूद्वीपेश्वरो यस्तु आग्नीध्रो मुनिसत्तम॥ १५॥  
तस्य पुत्रा बभूवुस्ते प्रजापतिसमा नव।  
नाभिः किम्पुरुषश्चैव हरिवर्ष इलावृतः॥ १६॥  
रम्यो हिरण्वान‍्षष्ठश्च कुरुर्भद्राश्व एव च।  
केतुमालस्तथैवान‍्यः साधुचेष्टोऽभवन्नृपः॥ १७॥

जम्बूद्वीपविभागांश्च तेषां विप्र निशामय।  
पित्रा दत्तं हिमाह्वं तु वर्षं नाभेस्तु दक्षिणम्॥ १८॥

हेमकूटं तथा वर्षं ददौ किम्पुरुषाय सः।  
तृतीयं नैषधं वर्षं हरिवर्षाय दत्तवान‍्॥ १९॥

इलावृताय प्रददौ मेरुर्यत्र तु मध्यमः।  
नीलाचलाश्रितं वर्षं रम्याय प्रददौ पिता॥ २०॥

श्वेतं तदुत्तरं वर्षं पित्रा दत्तं हिरण्वते॥ २१॥  
यदुत्तरं शृङ्गवतो वर्षं तत्कुरवे ददौ।  
मेरोः पूर्वेण यद्वर्षं भद्राश्वाय प्रदत्तवान‍्॥ २२॥  
गन्धमादनवर्षं तु केतुमालाय दत्तवान‍्।  
इत्येतानि ददौ तेभ्यः पुत्रेभ्यः स नरेश्वरः॥ २३॥

वर्षेष्वेतेषु तान्पुत्रानभिषिच्य स भूमिपः।  
शालग्रामं महापुण्यं मैत्रेय तपसे ययौ॥ २४॥

यानि किम्पुरुषादीनि वर्षाण्यष्टौ महामुने।  
तेषांस्वाभाविकीसिद्धिः सुखप्रायाह्ययत्नतः॥ २५॥

विपर्ययो न तेष्वस्ति जरामृत्युभयं न च।  
धर्माधर्मौ न तेष्वास्तां नोत्तमाधममध्यमाः।  
न तेष्वस्ति युगावस्था क्षेत्रेष्वष्टसु सर्वदा॥ २६॥

हिमाह्वयं तु वै वर्षं नाभेरासीन्महात्मनः।  
तस्यर्षभोऽभवत्पुत्रो मेरुदेव्यां महाद्युतिः॥ २७॥

ऋषभाद्भरतो जज्ञे ज्येष्ठः पुत्रशतस्य सः।  
कृत्वा राज्यं स्वधर्मेण तथेष्ट्वा विविधान‍्मखान्॥ २८॥  
अभिषिच्य सुतं वीरं भरतं पृथिवीपतिः।  
तपसे स महाभागः पुलहस्याश्रमं ययौ॥ २९॥

वानप्रस्थविधानेन तत्रापि कृतनिश्चयः।  
तपस्तेपे यथान्यायमियाज स महीपतिः॥ ३०॥

तपसा कर्षितोऽत्यर्थं कृशो धमनिसन्ततः।  
नग्नो वीटां मुखे कृत्वा वीराध्वानं ततो गतः॥ ३१॥

ततश्च भारतं वर्षमेतल्लोकेषु गीयते।  
भरताय यतः पित्रा दत्तं प्रातिष्ठता वनम्॥ ३२॥

सुमतिर्भरतस्याभूत्पुत्रः परमधार्मिकः।  
कृत्वा सम्यग्ददौ तस्मै राज्यमिष्टमखः पिता॥ ३३॥

पुत्रसङ्क्रामितश्रीस्तु भरतः स महीपतिः।  
योगाभ्यासरतः प्राणान् शालग्रामेऽत्यजन्मुने॥ ३४

अजायत च विप्रोऽसौ योगिनां प्रवरे कुले।  
मैत्रेय तस्य चरितं कथयिष्यामि ते पुनः॥ ३५॥

सुमतेस्तेजसस्तस्मादिन्द्रद्युम्नो व्यजायत।  
परमेष्ठी ततस्तस्मात्प्रतिहारस्तदन्वयः॥ ३६॥

प्रतिहर्तेति विख्यात उत्पन्नस्तस्य चात्मजः।  
भवस्तस्मादथोद‍्गीथःप्रस्तावस्तत्सुतो विभुः॥ ३७॥

पृथुस्ततस्ततो नक्तो नक्तस्यापि गयः सुतः।  
नरो गयस्य तनयस्तत्पुत्रोऽभूद्विराट् ततः॥ ३८॥

तस्य पुत्रो महावीर्यो धीमांस्तस्मादजायत।  
महान्तस्तत्सुतश्चाभून्मनस्युस्तस्य चात्मजः॥ ३९॥

त्वष्टा त्वष्टुश्च विरजो रजस्तस्याप्यभूत्सुतः।  
शतजिद्रजसस्तस्य जज्ञे पुत्रशतं मुने॥ ४०॥

विष्वग्ज्योतिः प्रधानास्ते यैरिमा वर्द्धिताः प्रजाः।  
तैरिदं भारतं वर्षं नवभेदमलङ्कृतम्॥ ४१॥

तेषां वंशप्रसूतैश्च भुक्तेयं भारती पुरा।  
कृतत्रेतादिसर्गेण युगाख्यामेकसप्ततिम्॥ ४२॥

एष स्वायम्भुवः सर्गो येनेदं पूरितं जगत्।  
वाराहे तु मुने कल्पे पूर्वमन्वन्तराधिपः॥ ४३॥