+++
title = "१३"

+++


भगवन‍्सम्यगाख्यातं यत्पृष्टोऽसि मया किल।  
भूसमुद्रादिसरितां संस्थानं ग्रहसंस्थितिः॥ १॥

विष्ण्वाधारं यथा चैतत्त्रैलोक्यं समवस्थितम्।  
परमार्थस्तु ते प्रोक्तो यथा ज्ञानं प्रधानतः॥ २॥

यत्त्वेतद्भगवानाह भरतस्य महीपतेः।  
श्रोतुमिच्छामि चरितं तन्ममाख्यातुमर्हसि॥ ३॥

भरतः स महीपालः शालग्रामेऽवसत्किल।  
योगयुक्तः समाधाय वासुदेवे सदा मनः॥ ४॥

पुण्यदेशप्रभावेण ध्यायतश्च सदा हरिम्।  
कथं तु नाऽभवन्मुक्तिर्यदभूत्स द्विजः पुनः॥ ५॥

विप्रत्वे च कृतं तेन यद्भूयः सुमहात्मना।  
भरतेन मुनिश्रेष्ठ तत्सर्वं वक्तुमर्हसि॥ ६॥

शालग्रामे महाभागो भगवन्न्यस्तमानसः।  
स उवास चिरं कालं मैत्रेय पृथिवीपतिः॥ ७॥

अहिंसादिष्वशेषेषु गुणेषु गुणिनां वरः।  
अवाप परमां काष्ठां मनसश्चापि संयमे॥ ८॥

यज्ञेशाच्युत गोविन्द माधवानन्त केशव।  
कृष्ण विष्णो हृषीकेश वासुदेव नमोऽस्तु ते॥ ९॥  
इति राजाह भरतो हरेर्नामानि केवलम्।  
नान्यज्जगाद मैत्रेय किञ्चित्स्वप्नान्तरेऽपि च।  
एतत्पदं तदर्थं च विना नान्यदचिन्तयत्॥ १०॥

समित्पुष्पकुशादानं चक्रे देवक्रियाकृते।  
नान्यानि चक्रे कर्माणि निस्सङ्गो योगतापसः॥ ११॥

जगाम सोऽभिषेकार्थमेकदा तु महानदीम्।  
सस्नौ तत्र तदा चक्रे स्नानस्यानन्तरक्रियाः॥ १२॥

अथाजगाम तत्तीरं जलं पातुं पिपासिता।  
आसन्नप्रसवा ब्रह्मन्नेकैव हरिणी वनात्॥ १३॥

ततः समभवत्तत्र पीतप्राये जले तथा।  
सिंहस्य नादः सुमहान‍्सर्वप्राणिभयङ्करः॥ १४॥

ततः सा सहसा त्रासादाप्लुता निम्नगातटम्।  
अत्युच्चारोहणेनास्या नद्यां गर्भः पपात ह॥ १५॥

तमूह्यमानं वेगेन वीचिमालापरिप्लुतम्।  
जग्राह स नृपो गर्भात्पतितं मृगपोतकम्॥ १६॥

गर्भप्रच्युतिदोषेण प्रोत्तुङ्गाक्रमणेन च।  
मैत्रेय सापि हरिणी पपात च ममार च॥ १७॥

हरिणीं तां विलोक्याथ विपन्नां नृपतापसः।  
मृगपोतं समादाय निजमाश्रममागतः॥ १८॥

चकारानुदिनं चासौ मृगपोतस्य वै नृपः।  
पोषणं पुष्यमाणश्च स तेन ववृधे मुने॥ १९॥

चचाराश्रमपर्यन्ते तृणानि गहनेषु सः।  
दूरं गत्वा च शार्दूलत्रासादभ्याययौ पुनः॥ २०॥

प्रातर्गत्वातिदूरं च सायमायात्यथाश्रमम्।  
पुनश्च भरतस्याभूदाश्रमस्योटजाजिरे॥ २१॥

तस्य तस्मिन्मृगे दूरसमीपपरिवर्तिनि।  
आसीच्चेतः समासक्तं न ययावन्यतो द्विज॥ २२॥

विमुक्तराज्यतनयः प्रोज्झिताशेषबान्धवः।  
ममत्वं स चकारोच्चैस्तस्मिन्हरिणबालके॥ २३॥

किं वृकैर्भक्षितो व्याघ्रैः किं सिंहेन निपातितः।  
चिरायमाणे निष्क्रान्ते तस्यासीदिति मानसम्॥ २४॥

एषा वसुमती तस्य खुराग्रक्षतकर्बुरा।  
प्रीतये मम जातोऽसौ क्व ममैणकबालकः॥ २५॥

विषाणाग्रेण मद‍्बाहुं कण्डूयनपरो हि सः।  
क्षेमेणाभ्यागतोऽरण्यादपि मां सुखयिष्यति॥ २६॥

एते लूनशिखास्तस्य दशनैरचिरोद‍्गतैः।  
कुशाः काशा विराजन्ते बटवः सामगा इव॥ २७॥

इत्थं चिरगते तस्मिन‍्स चक्रे मानसं मुनिः।  
प्रीतिप्रसन्नवदनः पार्श्वस्थे चाभवन‍्मृगे॥ २८॥

समाधिभङ्गस्तस्यासीत्तन्मयत्वादृतात्मनः।  
सन्त्यक्तराज्यभोगर्द्धिस्वजनस्यापि भूपतेः॥ २९॥

चपलं चपले तस्मिन्दूरगं दूरगामिनि।  
मृगपोतेऽभवच्चित्तं स्थैर्यवत्तस्य भूपतेः॥ ३०॥

कालेन गच्छता सोऽथ कालं चक्रे महीपतिः।  
पितेव सास्रं पुत्रेण मृगपोतेन वीक्षितः॥ ३१॥

मृगमेव तदाद्राक्षीत्त्यजन्प्राणानसावपि।  
तन्मयत्वेन मैत्रेय नान्यत्किञ्चिदचिन्तयत्॥ ३२॥

ततश्च तत्कालकृतां भावनां प्राप्य तादृशीम्।  
जम्बूमार्गे महारण्ये जातो जातिस्मरो मृगः॥ ३३॥

जातिस्मरत्वादुद्विग्नः संसारस्य द्विजोत्तम।  
विहाय मातरं भूयः शालग्राममुपाययौ॥ ३४॥

शुष्कैस्तृणैस्तथा पर्णैः स कुर्वन्नात्मपोषणम्।  
मृगत्वहेतुभूतस्य कर्मणो निष्कृतिं ययौ॥ ३५॥

तत्र चोत्सृष्टदेहोऽसौ जज्ञे जातिस्मरो द्विजः।  
सदाचारवतां शुद्धे योगिनां प्रवरे कुले॥ ३६॥

सर्वविज्ञानसम्पन्नः सर्वशास्त्रार्थतत्त्ववित्।  
अपश्यत्स च मैत्रेय आत्मानं प्रकृतेः परम्॥ ३७॥

आत्मनोऽधिगतज्ञानो देवादीनि महामुने।  
सर्वभूतान्यभेदेन स ददर्श तदात्मनः॥ ३८॥

न पपाठ गुरुप्रोक्तं कृतोपनयनः श्रुतिम्।  
न ददर्श च कर्माणि शास्राणि जगृहे न च॥ ३९॥

उक्तोऽपि बहुशः किञ्चिज्जडवाक्यमभाषत।  
तदप्यसंस्कारगुणं ग्राम्यवाक्योक्तिसंश्रितम्॥ ४०॥

अपध्वस्तवपुः सोऽपि मलिनाम्बरधृग्द्विजः।  
क्लिन्नदन्तान्तरः सर्वैः परिभूतः स नागरैः॥ ४१॥

सम्मानना परां हानिं योगर्द्धेः कुरुते यतः।  
जनेनावमतो योगी योगसिद्धिं च विन्दति॥ ४२॥

तस्माच्चरेत वै योगी सतां धर्ममदूषयन्।  
जना यथावमन्येरन्गच्छेयुर्नैव सङ्गतिम्॥ ४३॥

हिरण्यगर्भवचनं विचिन्त्येत्थं महामतिः।  
आत्मानं दर्शयामास जडोन्मत्ताकृतिं जने॥ ४४॥

भुङ्‍क्ते कुल्माषव्रीह्यादि शाकं वन्यं फलं कणान्।  
यद्यदाप्नोति सुबहु तदत्ते कालसंयमम्॥ ४५॥

पितर्युपरते सोऽथ भ्रातृभ्रातृव्यबान्धवैः।  
कारितः क्षेत्रकर्मादि कदन्नाहारपोषितः॥ ४६॥

सतूक्षपीनावयवो जडकारी च कर्मणि।  
सर्वलोकोपकरणं बभूवाहारवेतनः॥ ४७॥

तं तादृशमसंस्कारं विप्राकृतिविचेष्टितम्।  
क्षत्ता पृषतराजस्य काल्यै पशुमकल्पयत्॥ ४८॥  
रात्रौ तं समलङ्कृत्य वैशसस्य विधानतः।  
अधिष्ठितं महाकाली ज्ञात्वा योगेश्वरं तथा॥ ४९॥  
ततः खड्गं समादाय निशितं निशि सा तथा।  
क्षत्तारं क्रूरकर्माणमच्छिनत्कण्ठमूलतः।  
स्वपार्षदयुता देवी पपौ रूधिरमुल्बणम्॥ ५०॥

ततस्सौवीरराजस्य प्रयातस्य महात्मनः।  
विष्टिकर्ताथ मन्येत विष्टियोग्योऽयमित्यपि॥ ५१॥

तं तादृशं महात्मानं भस्मच्छन्नमिवानलम्।  
क्षत्ता सौवीरराजस्य विष्टियोग्यममन्यत॥ ५२॥

स राजा शिबिकारूढो गन्तुं कृतमतिर्द्विज।  
बभूवेक्षुमतीतीरे कपिलर्षेर्वराश्रमम्॥ ५३॥  
श्रेयः किमत्र संसारे दुःखप्राये नृणामिति।  
प्रष्टुं तं मोक्षधर्मज्ञं कपिलाख्यं महामुनिम्॥ ५४॥

उवाह शिबिकां तस्य क्षत्तुर्वचनचोदितः।  
नृणां विष्टिगृहीतानामन्येषां सोऽपि मध्यगः॥ ५५॥

गृहीतो विष्टिना विप्रः सर्वज्ञानैकभाजनः।  
जातिस्मरोऽसौ पापस्य क्षयकाम उवाह ताम्॥ ५६॥

ययौ जडमतिः सोऽथ युगमात्रावलोकनम्।  
कुर्वन्मतिमतां श्रेष्ठस्तदन्ये त्वरितं ययुः॥ ५७॥

विलोक्य नृपतिः सोऽथ विषमां शिबिकागतिम्।  
किमेतदित्याह समं गम्यतां शिबिकावहाः॥ ५८॥

पुनस्तथैव शिबिकां विलोक्य विषमां हि सः।  
नृपः किमेतदित्याह भवद्भिर्गम्यतेऽन्यथा॥ ५९॥

भूपतेर्वदतस्तस्य श्रुत्वेत्थं बहुशो वचः।  
शिबिकावाहकाः प्रोचुरयं यातीत्यसत्वरम्॥ ६०॥

किं श्रान्तोऽस्यल्पमध्वानं त्वयोढा शिबिका मम।  
किमायाससहो न त्वं पीवानसि निरीक्ष्यसे॥ ६१॥

नाहं पीवान‍्न चैवोढा शिबिका भवतो मया।  
न श्रान्तोऽस्मि न चायासो सोढव्योऽस्ति महीपते॥ ६२॥

प्रत्यक्षं दृश्यसे पीवानद्यापि शिबिका त्वयि।  
श्रमश्च भारोद्वहने भवत्येव हि देहिनाम्॥ ६३॥

प्रत्यक्षं भवता भूप यद्दृष्टं मम तद्वद।  
बलवानबलश्चेति वाच्यं पश्चाद्विशेषणम्॥ ६४॥

त्वयोढा शिबिका चेति त्वय्यद्यापि च संस्थिता।  
मिथ्यैतदत्र तु भवाञ्छृणोतु वचनं मम॥ ६५॥

भूमौ पादयुगं त्वास्ते जङ्घे पादद्वये स्थिते।  
ऊर्वोर्जङ्घाद्वयावस्थौ तदाधारं तथोदरम्॥ ६६॥

वक्षःस्थलं तथा बाहू स्कन्धौ चोदरसंस्थितौ।  
स्कन्धाश्रितेयं शिबिका मम भारोऽत्र किंकृतः॥ ६७॥

शिबिकायां स्थितं चेदं वपुस्त्वदुपलक्षितम्।  
तत्र त्वमहमप्यत्र प्रोच्यते चेदमन्यथा॥ ६८॥

अहं त्वं च तथान्ये च भूतैरुह्याम पार्थिव।  
गुणप्रवाहपतितो भूतवर्गोऽपि यात्ययम्॥ ६९॥

कर्मवश्या गुणाश्चैते सत्त्वाद्याः पृथिवीपते।  
अविद्यासञ्चितं कर्म तच्चाशेषेषु जन्तुषु॥ ७०॥

आत्मा शुद्धोऽक्षरः शान्तो निर्गुणः प्रकृतेः परः।  
प्रवृद्‍ध्यपचयौ नास्य एकस्याखिलजन्तुषु॥ ७१॥

यदा नोपचयस्तस्य न चैवापचयो नृप।  
तदा पीवानसीतीत्थं कया युक्त्या त्वयेरितम्॥ ७२॥

भूपादजङ्घाकट्यूरुजठरादिषु संस्थिते।  
शिबिकेयं यथा स्कन्धे तथा भारः समस्त्वया॥ ७३॥

तथान्यैर्जन्तुभिर्भूप शिबिकोढा न केवलम्।  
शैलद्रुमगृहोत्थोऽपि पृथिवी सम्भवोऽपि वा॥ ७४॥

यदा पुंसः पृथग्भावः प्राकृतैः कारणैर्नृप।  
सोढव्यस्तु तदायासः कथं वा नृपते मया॥ ७५॥

यद्‍द्रव्या शिबिका चेयं तद्‍द्रव्यो भूतसंग्रहः।  
भवतो मेऽखिलस्यास्य ममत्वेनोपबृंहितः॥ ७६॥

एवमुक्त्वाभवन्मौनी स वहञ्छिबिकां द्विज।  
सोऽपि राजावतीर्योर्व्यां तत्पादौ जगृहे त्वरन्॥ ७७॥

भो भो विसृज्य शिबिकां प्रसादं कुरु मे द्विज।  
कथ्यतां को भवानत्र जाल्मरूपधरः स्थितः॥ ७८॥

यो भवान‍्यन्निमित्तं वा यदागमनकारणम्।  
तत्सर्वं कथ्यतां विद्वन्मह्यं शुश्रूषवे त्वया॥ ७९॥

श्रूयतां सोऽहमित्येतद्वक्तुं भूप न शक्यते।  
उपभोगनिमित्तं च सर्वत्रागमनक्रिया॥ ८०॥

सुखदुःखोपभोगौ तु तौ देहाद्युपपादकौ।  
धर्माधर्मोद्भवौ भोक्तुं जन्तुर्देहादिमृच्छति॥ ८१॥

सर्वस्यैव हि भूपाल जन्तोः सर्वत्र कारणम्।  
धर्माधर्मौ यतः कस्मात्कारणं पृच्छ्यते त्वया॥ ८२॥

धर्माधर्मौ न सन्देहस्सर्वकार्येषु कारणम्।  
उपभोगनिमित्तं च देहाद्देहान्तरागमः॥ ८३॥

यस्त्वेतद्भवता प्रोक्तं सोऽहमित्येतदात्मनः।  
वक्तुं न शक्यते श्रोतुं तन्ममेच्छा प्रवर्तते॥ ८४॥

योऽस्ति सोऽहमिति ब्रह्मन‍्कथं वक्तुं न शक्यते।  
आत्मन्येष न दोषाय शब्दोऽहमिति यो द्विज॥ ८५॥

शब्दोऽहमिति दोषाय नात्मन्येष तथैव तत्।  
अनात्मन्यात्मविज्ञानं शब्दो वा भ्रान्तिलक्षणः॥ ८६॥

जिह्वा ब्रवीत्यहमिति दन्तोष्ठौ तालुके नृप।  
एते नाहं यतः सर्वे वाङ‍‍्निष्पादनहेतवः॥ ८७॥

किं हेतुभिर्वदत्येषा वागेवाहमिति स्वयम्।  
अतः पीवानसीत्येतद्वक्तुमित्थं न युज्यते॥ ८८॥

पिण्डः पृथग्यतः पुंसः शिरःपाण्यादिलक्षणः।  
ततोऽहमिति कुत्रैतां संज्ञां राजन‍्करोम्यहम्॥ ८९॥

यद्यन्योऽस्ति परः कोऽपि मत्तः पार्थिवसत्तम।  
तदैषोऽहमयं चान्यो वक्तुमेवमपीष्यते॥ ९०॥

यदा समस्तदेहेषु पुमानेको व्यवस्थितः।  
तदा हि को भवान‍्सोऽहमित्येतद्विफलं वचः॥ ९१॥

त्वं राजा शिबिका चेयमिमे वाहाः पुरःसराः।  
अयं च भवतो लोको न सदेतन्नृपोच्यते॥ ९२॥

वृक्षाद्दारु ततश्चेयं शिबिका त्वदधिष्ठिता।  
किं वृक्षसंज्ञा वास्याः स्याद्दारुसंज्ञाथ वा नृप॥ ९३॥

वृक्षारूढो महाराजो नायं वदति ते जनः।  
न च दारुणि सर्वस्त्वां ब्रवीति शिबिकागतम्॥ ९४॥

शिबिका दारुसङ्घातो रचनास्थितिसंस्थितः।  
अन्विष्यतां नृपश्रेष्ठ तद्भेदे शिबिका त्वया॥ ९५॥

एवं छत्रशलाकानां पृथग्भावे विमृश्यताम्।  
क्व यातं छत्रमित्येष न्यायस्त्वयि तथा मयि॥ ९६॥

पुमान् स्त्री गौरजो वाजी कुञ्जरो विहगस्तरुः।  
देहेषु लोकसंज्ञेयं विज्ञेया कर्महेतुषु॥ ९७॥

पुमान्न देवो न नरो न पशुर्न च पादपः।  
शरीराकृतिभेदास्तु भूपैते कर्मयोनयः॥ ९८॥

वस्तु राजेति यल्लोके यच्च राजभटात्मकम्।  
तथान्यच्च नृपेत्थं तन्न सत्सङ्कल्पनामयम्॥ ९९॥

यत्तु कालान्तरेणापि नान्यां संज्ञामुपैति वै।  
परिणामादिसम्भूतां तद्वस्तु नृप तच्च किम्॥ १००॥

त्वं राजा सर्वलोकस्य पितुः पुत्रो रिपो रिपुः।  
पत्न्याः पतिः पिता सूनोः किं त्वां भूप वदाम्यहम्॥ १०१॥

त्वं किमेतच्छिरः किं नु ग्रीवा तव तथोदरम्।  
किमु पादादिकं त्वं वा तवैतत्किं महीपते॥ १०२॥

समस्तावयवेभ्यस्त्वं पृथग्भूय व्यवस्थितः।  
कोऽहमित्यत्र निपुणो भूत्वा चिन्तय पार्थिव॥ १०३॥

एवं व्यवस्थिते तत्त्वे मयाहमिति भाषितुम्।  
पृथक्‍करणनिष्पाद्यं शक्यते नृपते कथम्॥ १०४॥