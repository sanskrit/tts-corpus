+++
title = "m:गीति"

+++
आभाति बालिकेयं पाणिस्पर्शेन पुलकितावयवा।  
अभिनववसन्तसङ्गाद् आविर्मुकुलेव बालचूतलता॥

आचरति दुर्जनो यत् सहसा मनसोऽप्यगोचरानर्थान्।  
तन्न न जाने जाने स्पृशति मनः किं तु नैव निष्ठुरताम्॥

आदाय वकुलगन्धान् अन्धीकुर्वन् पदे पदे भ्रमरान्।  
अयमेति मन्दमन्दं कावेरीवारिपावनः पवनः॥

आदौ गृहीतपाणिः पश्चादारूढजघनकटिभागा।  
नखमुखलालनसुखदा सा किं रामास्ति नैव भोः पामा॥

आधर्मिकः कदर्यो गुणविमुखः परुषवागनेकमतिः।  
भुङ्क्ते संपदमीदृग् ब्रूत नृकारः किमस्ति दैवं वा॥

आगच्छेति ब्रुवतः किमागतोऽसीति पृच्छतो दृष्ट्या ।  
आतिथ्यादपि गृहिणः श्रेयान्नरके निरन्तरो वासः ॥

आगमरूपविचारिण्य् अधिकरणसहस्रशिक्षितविपक्षे।  
स्वामिनिजैमिनियोगिन्य् उपरज्यति हृदयमस्मदीयमिदम्॥

आहितमुक्ताहार्यः सम्यक् सकलप्रयोगसम्पत्त्या।  
भावविहीनोऽपि नटः सामाजिकचित्तरञ्जनं कुरुते॥

आजननादामरणा- दभ्यस्यतु वायसस्तपस्यतु वा।  
केकिवदेकां केकां कोकिलवत् पञ्चमं च किं कुरुते॥

आकलितोरुक्रमपद- पद्मालंकृत्यनल्पपुण्यभवम्।  
निजगुणगुरुस्वरूपं काव्यञ्जयति प्रसन्नमतिमधुरम्॥

आलि कपालिनि जटिले पत्यावत्याग्रहैस्तवालमिति।  
हरगतमिति दुःसहमपि मुहुरपि मुखरान्निगादयति गौरी॥

आलिङ्गदाप्य गोपीं तद्बाहुं सहरिरंसयाधाय।  
श्रुत्वेति निश्चिनोम्यहम् अङ्गिषु दुर्वारताम् अनङ्गस्य॥

आलोक्य चिकुरनिकरं सततं सुमनोधिवासयोग्यं ते।  
कामो निजं निषङ्गं परिवृत्य पराममर्ष साशङ्कः॥

आमीलितनयनानां यत् सुरतरसोऽनुसंविदं कुरुते।  
मिथुनैर्मिथोऽवधारितम् अर्चितमिदमेव कामनिर्वहणम्॥

आमेरुमलयमुर्वी- वलयमलङ्कृत्य कीर्तिकर्पूरैः।  
मङ्गलमाप्नुहि नित्यं गुणमय जय जीव यावदादित्यम्॥

आपातालगभीरे मज्जति नीरे निदाघसंतप्तः।  
न स्पृशति पल्वलाम्भः पञ्जरशेषोऽपि कुञ्जरः क्वापि॥

आपदि मित्रपरीक्षा शूरपरीक्षा रणाङ्गणे भवति।  
विनये वंशपरीक्षा स्त्रियः परीक्षा तु निर्धने पुंसि॥

आर्यजननिन्दितानां पापैकरसप्रकाशनारीणाम्।  
एतावानेव गुणो यदभीष्टसमागमो निरावरणः॥

आसाद्यते कथं वा शौर्याश्रयणेन गौरवध्वंसः।  
तत् तत्र दत्तचित्तश् चित्तजसंतापभाजनं न जनः॥

आश्रयितव्यो नरपतिर् अर्जयितव्यानि भूरि वित्तानि।  
आरब्धव्यं वितरणम् आनेतव्यं यशोऽपि दशदिग्भ्यः॥

आत्मास्ति सर्वजगताम् आधारः पूर्वमिति विचिन्त्यैव।  
पश्चात् तत्त्वविचारः कुड्ये सत्येव चित्रकर्म स्यात्॥

आत्मोपकारचतुरा नरा न गणयन्ति गुरुकुलक्लेशम्।  
वेधव्यथैव कियती श्रवसो ह्यवतंसभूषणीयस्य॥

आवर्जित इव विनयाद् ईषन्मधुरस्मिताननसरोजः।  
अङ्कार्पितकरयुगलः कलयति विज्ञप्तिमीक्षितो नृपतेः॥

आयामिनोस्तदक्ष्णोर् अञ्जनरेखाविधिं वितन्वन्त्याः।  
पाणिः प्रसाधिकायाः प्रापदपाङ्गं चिरेण विश्रम्य॥

आयाताः सखि वर्षा वर्षादपि यासु वासरो दीर्घः।  
दिशि दिशि नीरतरङ्गो नीरतरङ्गो ममापि हृदयेशः॥

अबलाढ्यविग्रहश्रीर् अमर्त्यनतिरक्षमालयोपेतः।  
पञ्चक्रमोदितमुखः पायात् परमेश्वरो मुहुरनादिः॥
_________
अबलाढ्यविग्रहश्रीरमर्त्यनतिरक्षमालयोपेतः।  
पञ्चक्रमोदितमुखः पायात्परमेश्वरो मुहुरनादिः॥

अबला यत्र प्रबला शिशुरवनीशो निरक्षरो मन्त्री।  
नहि नहि तत्र धनाशा जीवित आशापि दुर्लभा भवति॥

अभिनवनलिनीकिसलय- मृणालवलयादि दवदहनराशिः।  
सुभग कुरङ्गदृशोऽस्या विधिवशतस्त्वद्वियोगपविपाते॥

अभिनयशस्तौ हस्तौ पादौ परिभूतकिसलयौ सलयौ।  
अङ्गं रञ्जितरङ्गं नृत्तं पुंभावशालि समवृत्तम्॥

अभ्यासपरवशतया मातुर्दत्तं पिचण्डसात्कृत्वा ।  
मुखकमलमाग्रजीनं जयति स नवनीतयन् मुरारातिः ॥

अचलस्तिष्ठसि कस्मादथवा जानामि हेतुमत्र गिरे ।  
ध्रुवमिच्छसि मत्सुषमां पटेऽर्पयतु कोऽपि चित्रकार इति ॥

अधरे बिन्दुः कण्ठे मणिमाला स्तनयुगे शशप्लुतकम्।  
तव सूचयन्ति केतकि कुसुमायुधशास्त्रपण्डितं रमणम्॥

अधरे विनिहितवंशं चम्पककुसुमेन कल्पितोत्तंसम्।  
विनतं दधानमंसं वामं सततं नमामि जितकंसम्॥

अधियामिनि गजगामिनि कामिनि सौदामिनीव यं व्रजसि।  
जलदेनेव न जाने कति कति सुकृतानि तेन विहितानि॥

अधुना मधुकरपतिना गिलितोऽप्यपकारदंपती येन।  
त्रातः स पालयेत्त्वां विकाररहितो विनायको लक्ष्म्याः॥

अध्यास्य सौरभेयं मौक्तिकरुचिरङ्गणेषु विहितगतिः मान्यः स एव हृदि मे गौरी वामाङ्गमाश्रिता यस्य॥

अद्रोहः शौचानाम् अचापलं व्रतविशेषनियमानाम्।  
पैशुन्यमप्रियाणां वृत्तिच्छेदो नृशंसचरितानाम्॥

अगणितयशसा त्यक्त- स्थितिना क्रियतेऽथ याकृतज्ञेन।  
स्निग्धे सुहृदि सरागे मित्रे तव वञ्चना न युक्ता सा॥

अगुणकणो गुणराशिर् द्वयमपि दैवेन खलमुखे पतितम्।  
प्रसरति तैलमिवैकः सलिले घृतवज्जडत्वमेत्यन्यः॥

अलमात्मीयं विदितं विदितं धनिकस्य याचकोऽवहितः।  
चन्द्रं ब्रवीति चटकं चटकं चन्द्रं च लोभलोलमना॥

अलमथवा बहुवादैर् विरचय लोकानुरागनिर्बन्धम्।  
तत्रैकत्र समग्रं तन्निहितं यन्न जातु संनिहितम्॥

अलिकुलमञ्जुलकेशी परिमलबहुला रसावहा तन्वी।  
किशलयपेशलपाणिः कोकिलकलभाषिणी प्रियतमा मे॥

अल्पेऽपि नृपतिदत्ते प्रतिश्रुते वापि दातुमेतेन।  
उत्थायाशीर्देया क्वचिदुपविश्यापि परिषदौचित्यात्॥

अमृतनिधानं रुचिरं संतापनिवर्तते सदा निरतम्।  
चन्द्रमुखं तव सुन्दरि सुस्मितभासा विकासते परितः॥

अनपत्येषु बहुष्वपि सन्तापिषु दम्पतिषु धरापृष्ठे ।  
जातोऽसि कुतो हेतोस्त्वं पुत्रक दुर्गते कुटुम्बेऽस्मिन् ॥

अनवरतकनकवितरण- जललवभृतकरतरङ्गितार्थिततेः।  
भणितिरिव मतिर्मतिरिव चेष्टा चेष्टेव कीर्तिरतिविमला॥

अम्बुजमम्बुनि जातं नहि दृष्टं जातमम्बुजादम्बु।  
अधुना तद्विपरीतं चरणसरोजाद्विनिर्गता गङ्गा॥

अङ्गानि खेदयसि किं शिरीषकुसुमपरिपेलवानि मुधा।  
अयमीहितकुसुमानां संपादयिता तवास्ति दासजनः॥

अङ्गं भूषणनिकरो भूषयतीत्येष लौकिको वादः।  
अङ्गानि भूषणानां कामपि सुषमामजीजनंस्तस्याः॥

अंहः संहरदखिलं सकृदुदयादेव सकललोकस्य।  
तरणिरिव तिमिरजलधिं जयति जगन्मङ्गलं हरेर्नाम॥

अनिबन्धनकचबन्धनम् अनिदानं दानमुत्तरीयस्य।  
आकस्मिकमन्दस्मितम् अपहस्तयतीव बाल्यमेतस्याः॥

अन्तःकरणविकारं गुरुपरिजनसंकटेऽपि कुलटानाम्।  
जानन्ति तदभियुक्ता भ्रूभङ्गापाङ्गमधुरदृष्टेन॥

अन्तस्तव स ज्वलनो भीमा मकराश्च सर्वतो विकटाः।  
अथ बत विषमयमङ्गम् तदिति निषेव्यः कथं भवेर्जलधे॥

अनुकूले सति धातरि भवत्यनिष्टादपीष्टमविलम्बम्।  
पीत्वा विषमपि शंभुर् मृत्युंजयतामवाप तत्कालम्॥

अनुरागादभिसरतो लङ्घितजलधेः कलाधिनाथस्य।  
रजनीमुखचुम्बनतः शिथिलितमलकं कलङ्कमाकलये॥

अनुरञ्जय राजानं मा जानन् जातु कोपयेः प्रकृतीः।  
एतद्द्वयानुराग- स्थिरया तिष्ठ प्रतिष्ठयाश्लिष्टः॥

अनुयाताने कजनः परपुरुषैरुह्यतेऽस्य निजदेहः।  
अधिकारस्थः पुरुषः शव इव न शृणोति वीक्षते कुमतिः॥

अन्याभ्यो वन्याभ्यो मालति धन्यासि वल्लरीभ्यस्त्वम्।  
यत् किल तवैव सविधे क्रीडति मधुपः सदैव मुदितोऽयम्॥

अन्यस्माल्लब्धोष्मा क्शुद्रः प्रायेण दुःसहो भवति।  
रविरपि न दहति तादृग् यादृघ्युत्तप्तवालुकानिकरः॥

अन्योपभोगकलुषा मानवती प्रेमगर्विता मुदिता।  
सौन्दर्यगर्विता च प्रेमपराधीनमानसानूढा॥

अपमानः पतिविहितो गुरुपरिकरतीव्रता गृहे दौःस्थ्यम्।  
शीलक्षतये यासां तासामतिरागतोऽन्यनररक्तिः॥

अपसर मधुकर दूरं परिमलबहुलेऽपि केतकीकुसुमे।  
इह नहि मधुलवलाभो भवति परं धूलिधूसरं वदनम्॥

अपि दोर्भ्यां परिबद्धा बद्धापि गुणैरनेकधा निपुणैः।  
निर्गच्छति क्षणादिव जलधिजलोत्पत्तिपिच्छिला लक्ष्मीः॥

अपि ललितसुगुणवेणिः सालंकारापि या सुवर्णापि।  
रघुतिलक विहीना चेद् वाणी रमणीव नैव कल्याणी॥

अप्रतिबुद्धे श्रोतरि वक्तुर्वाक्यं प्रयाति वैफल्यम्।  
नयनविहीने भर्तरि लावण्यमिवेह खञ्जनाक्षीणाम्॥

अप्यतिशयितमनर्थं शमयत्यर्थं समर्पयन् नृपतिः।  
तमनर्पयन् निरर्थं प्राणेन समं परित्यजत्यर्थम्॥

असकृन् न नेऽति सावधि- निषेधबोधिश्रुतिर्मया कलिता।  
गमयति परमनवरतं या तमखण्डार्थरूपमानन्दम्॥

अश्रुतमिव खलजल्पितम् अदृष्टमिव गुरुमुखेन्दुमालिन्यम्।  
अगणितनिजापमानं भामिनि भवदर्थमच्युतः सहते॥

अस्तं गतवति सवितरि पायसपिण्डं सुधाकरं प्राची।  
व्यरचयदम्बरकुशभुवि चरति कलङ्कस्तदन्तरे काकः॥

अतटस्थस्वादुफल- ग्रहणव्यवसायनिश्चयो येषाम्।  
ते शोकक्लेशरुजां केवलमुपयान्ति पात्रतां मन्दाः॥

अथ कोकिल कुरु मौनं जलधरसमयेऽपि पिच्छिला भूमिः।  
विकसति कुटजकदम्बे वक्तरि भेके कुतस्तवावसरः॥

अतिगम्भीरमनाविलम् अक्षोभ्यमदृष्टपारमविलङ्घ्यम्।  
अविरलतरङ्गसंकुलम् एक्षिषि विज्ञानसागरं महताम्॥

अतिपरमाद्भुतवेषा काप्येषा जयति सृष्टिरात्मभुवः।  
तत् किं न वाञ्छितं स्याद् अस्या यदि विधुरवीक्षणः पाता॥

अतिपरिचयादवज्ञा इति यद्वाक्यं मृषैव तद्भाति।  
अतिपरिचितेऽप्यनादौ संसारेऽस्मिन्न जायतेऽवज्ञा॥

अतिपरिचयादवज्ञेत्य् एतद् वाक्यं मृषैव तद्भाति।  
अतिपरिचितेऽप्यनादौ संसारेऽस्मिन् न जायतेऽवज्ञा॥

अतिरिच्यते सुजन्मा कश्चिज्जनकान्निजेन चरितेन।  
कुम्भः परिमितमम्भः पिबति पपौ कुम्भसंभवोऽम्भोधिम्॥

अतिरुचिरङ्गजकृत्त्या क्षोभितदक्षं भवन्तमेव भजे।  
यस्मिन् प्रसादसुमुखे सद्यो वामापि भवति मम तुष्ट्यै॥

अतिविशदानन्तपद- प्रवृत्तदृष्टिर्न मधुरवीक्षणतः।  
तृप्यत्यञ्चितकामः प्रातस्तनकमलमुकुलवीक्षणतः॥

अतिविततगगनसरणिप्रसरणपरिमुक्तविश्रमानन्दः।  
मरुदुल्लासितसौरभकमलाकरहासकृद्रविर्जयति॥

अवसरपठिता वाणी गुणगणरहितापि शोभते पुंसाम्।  
रतिसमये रमणीनां भूषणहानिस्तु भूषणं भवति॥
_______________
अवसरपठिता वाणी गुणगणरहितापि शोभते पुंसाम्।  
रतिसमये युवतीनां भूषाहानिर्विभूषणं भवति॥

अविरलपरागसैकत- मकरन्दतरङ्गिणीमनुवनान्तम्।  
पिकयुवतिजानुदघ्नीं गाहन्ते मधुपयोषितस्तृषिताः॥

अविशुद्धकुलोत्पन्ना देहार्पणजीविका शठाचरणा।  
क्वाहं रूपाजीवा क्व भवन्तः श्लाघनीयजन्मगुणाः॥

अवितथमनोरथपथ- प्रथनेषु प्रगुणगरिमगीतश्रीः।  
सुरतरुसदृशः स भवान् अभिलषणीयः क्षितीश्वर न कस्य॥

बाणादन्ये कवयः काणाः खलु सरसगद्यसरणीषु।  
इति जगति रूढमयशो वामनबाणोऽपमार्ष्टि वत्सकुलः॥

बाणेष्वारोप्य गुणान् विधाय चापं वियोगिनीनयने।  
स्वयमतनुर्जगदेतज्जयति सुमास्त्रो विचित्रधानुष्कः॥

बृहदाकारे लिखिताऽप्यवरा संख्या न याति बहुमौल्यम्।  
रत्नाक्षरलिखिताऽपि क्षुद्रोक्तिर्नैति सरसकाव्यत्वम् ॥

बद्धा मणिमयकाञ्ची तस्याः परिणाहशालिनि नितम्बे।  
पङ्क्तिरिव सारसानां सुरसरितः पुलनमण्डलाभोगे॥

बधिरयति कर्णविवरं वाचं मूकयति नयनमन्धयति।  
विकृतयति गात्रयष्टिं संपद्रोगोऽयमद्बुतो राजन्॥

बहुतरहिते रसातल उत्तिष्ठन्ते हि सुमनसस्तपसि।  
कान्तारैर्जनवेगं विषह्य सद्रसफलास्तु विरलाः स्युः॥

भद्रे मुरलि नमस्ते यामेकान्ते क्वचिद्धरिश्चुम्बन् ।  
आनन्दतुन्दिलमनाः स्मरति न भुवनत्रयीभरणखेदम् ॥

भगवदनभ्युपगमनं दैवतचैतन्यनिह्नवश्चैषाम्।  
कर्मश्रद्धावर्धकतत्प्राधान्यप्रदर्शनायैव॥

भुजपञ्जरे गृहीता नवपरिणीता वरेण रहसि वधूः।  
तत्कालजालपतिता बालकुरङ्गीव वेपते नितराम्॥

चातक धूमसमूहं दृष्ट्वा मा धाव वारिधरबुद्ध्या।  
इह हि भविष्यति भवतो नयनयुगादेव वारिणां पूरः॥

चरणकमलं तदीयं लाक्षाबालातपेन संवलितम्।  
अध्यास्त भृङ्गमालावलिभिर्मणिखचितनूपुरव्याजात्॥

दन्ता विश्लथदन्ताः केशाः काशप्रसूनसंकाशाः।  
नयनं तमसामयनं तथापि चित्तं धनाङ्गनायत्तम्॥

दिवि सान्ध्यरागरेखा   
विलसति कलशकुनिघण्टिकाश्रेणी ।  
रविशशिचक्रस्य चला  
कालरथस्यारुणा पताकेव ॥

द्रष्टव्यदर्शनाय त्रिनयन सर्वोऽपि भवति चक्षुष्मान् ।  
निटिले तव जागर्ति द्रष्टव्यप्लोषणाय चक्षुरहो ॥

दुःसहतापं जगदिति बुद्ध्वा यो नूनमत्यजद्वसनम् ।  
स्पृशति न यन्महिमानं स्याद्वादो विजयते स कोऽपि जिनः ॥

दुर्जनवचनाङ्गारैर्दग्धोऽपि न विप्रियं वदत्यार्यः।  
अगुरुरपि दह्यमानः स्वभावगन्धं परित्यजति किं नुः॥

दुर्जनवदनविनिर्गतवचनभुजङ्गेन सज्जनो दष्टः।  
तद्विषनाशनिमित्तं साधुः संतोषमौषधं पिबति॥

द्विजराजशेखरो यद्वृषभारूढः सदा सदारस्त्वम्।  
चक्रे हर तद्विधिना पुनरुपनयनं ललाटघटितं ते॥

एष विशेषः स्पष्टो वह्नेश्च त्वत्प्रतापवह्नेश्च।  
अङ्कुरति तेन दग्धं दग्धस्यानेन नोद्भवो भूयः॥

एकं महिषशिरःस्थितम् अपरं सानन्दसुरगणप्रणतम्।  
गिरिदुहितुः पदयुगलं शोणितमणिरागरञ्जितं जयति॥

एकं लिङ्गं प्रमदा- हृदयं विदधाति जर्जरं सहसा।  
तेषां षट्कं येषां अन्तर्गूढं न ते कथं पशवः॥

एकस्त्वं गहनेऽस्मिन् कोकिल न कलं कदाचिदपि कुर्याः।  
साजात्यशङ्कयामी न त्वां निघ्नन्ति निर्दयाः काकाः॥

एको गिरिशः स्वामी गणता तुल्यैव वल्लभत्वं च।  
किं कुर्मः कर्मगतौ शुष्यति भृङ्गी विनायकः पीनः॥

गच्छति न तृप्तिमेतत्सुललितमस्याः समापिबद्रूपम्।  
नयनयुगं मम नूनं सम्प्रति समुपैति सफलतां चैवम्॥

गर्जितमाकर्ण्य मनागङ्के मातुर्निशार्धजातोऽपि।  
हरिशिशुरुत्पतितुं द्रागङ्गान्याकुञ्च्य लीयते निभृतम्॥

घनसमये शिखिषु स्यान्नृत्यं कीदृक्षु किं घनात्पतति।  
प्रावृषि कस्य न गमनं मानसगमनाय कीदृशा हंसाः॥

गुरुरेकः कविरेकः सदसि मघोनः कलाधरोऽप्येकः।  
अद्भुतमत्र सभायां गुरवः कवयः कलाधराः सर्वे॥

हरमुकुटे सुरतटिनीनिकटस्थितिलाभतो द्विजेन्द्रेण।  
अपि गरलं फणिफूत्कृतिरीक्षणतीक्ष्णाशुशुक्षणिः क्षान्तः॥

ह्लादनतापनशक्ती सहजे स्तः सुभ्रुवां कटाक्षेषु।  
तत्राद्या प्रबला स्यान्नेदीयस्त्वे परा दवीयस्त्वे॥

इच्छेत् परमनुसर्तुं प्रतिमासंदर्शनेन विशदरुचिः।  
अनवाप्य येनयोगं भवतो हृदयेपरं निधीयेत॥

इदमेव हि जन्मफलं जीवितफलमेतदेव यत् पुंसाम्।  
लटहनितम्बवतीजन- संभोगसुखेन याति तारुण्यम्॥

इह निशि निबिडनिरन्तर- कुचकुम्भद्वितयदत्तहृदयभरा।  
रमणगुणकृष्यमाणा संतरति तमस्तरङ्गिणीं कापि॥

इह तव देव निपतता करकमलकुशोदकेन जायन्ते।  
तत्तद्दूरदरिद्र- द्वारि द्विपदानवारिभिः सरितः॥

इह विचरन्ति किरातास् त्वादृक्स्वच्छन्दतानिहन्तारः।  
तदमीषां गानादौ मा धाः श्रवणे कुरङ्गशाव त्वम्॥

इन्दिन्दिरो मरन्दे विमुखो यदि किं नु मधुनि माहात्म्यम्।  
रसिको वाञ्छति नो चेत् रागाधरबिम्बमस्य को भूमा (?)॥

इन्दुः किं क्व कलङ्कः सरसिजमेतत् किमम्बु कुत्र गतम्।  
ललितसविलासवचनैर् मुखमिति हरिणाक्षि निश्चितं परतः॥

इतरभजनघनरसतः फलनिष्पत्तिर्नवा भवेदिति न।  
मुक्ताः परं तु लोके स्वातिघनरसं विना न जायेरन्॥

इति नेत्रादिविकारैर् वशमुपनीतं प्रलीनधैर्याङ्गम्।  
मारग्रहाभिभूतं परिमृष्टप्राङ्निराकृतिस्मरणम्॥

इत्येताः कुटिलतराः क्रूराचारा गतत्रपाश् चपलाः।  
यो नाम वेत्ति रामाः स स्त्रीभिर्णैव वञ्च्यते मतिमान्॥

जाता लता हि शैले जातु लतायां न जायते शैलः।  
अधुना तद्विपरीतं कनकलतायां गिरिद्वयं जातम्॥

ज्यौतिषमाहुर्नेत्रं व्याकरणं वेदपूरुषस्य मुखम् ।  
नेत्रमुपरि मुखमध इति हेतोराद्यं वरीय इति मन्ये ॥

का हि तुलामधिरोहति भुजगलतायाः प्रतानिनीष्वन्या।  
या खण्डितापि रदनैर् जनयति वदने विचक्षणां सुषमाम्॥

काकेषु त्वां गणयति कोकिल कश्चिद्विमूढधीर्लोकः ।  
त्वमपि रटितुं प्रयतसे यदि कण्ठे कस्य पञ्चमः स्फुरतु ॥

कार्येहानुसरणतो वारंवारं परं पुमांसमनु।  
यतमानस्यानुदिनं भवति यतः प्रेमलक्षणं भजनम्॥

का स्त्री न प्रणयिवशा का विलसितयो मनोभवविहीनाः।  
को धर्मो निरुपशमः किं सौख्यं वल्लभेन रहितानाम्॥

काव्यानि महान्ति मया  
व्याख्यातानीति गच्छ मा गर्वम् ।  
कविता अर्वाचीना  
व्याकुरु यदि मल्लिनाथ शक्तोऽसि ॥

काव्यं यशसेऽर्थकृते व्यवहारविदे शिवेतरक्षतये।  
सद्यः परनिर्वृतये कान्तासम्मिततयोपदेशयुजे॥

काव्यप्रपञ्चचुञ्चू रचयति काव्यं न सारविद् भवति।  
तरवः फलानि सुवते विन्दति सारं पतङ्गसमुदायः॥

कृष्णा ते कचसंहतिरम्बुजनयने तवाधरः शोणः।  
त्वं सुरतरङ्गिणी कथमभितस्तापी न ते वियोगः स्यात्॥

कृपणसमृद्धीनामपि भोक्तारः सन्ति केचिदतिनिपुणाः।  
जलसम्पदोऽम्बुराशेर्यान्ति वशं सर्वदैव वडवाग्नेः॥

कृतमन्दपदन्यासा विकचश्रीश्चारुशब्दभङ्गवती।  
कस्य न कम्पयते कञ्जरेव जीर्णस्य सत्कवेर्वाणी॥

कः कौ के कं कौ कान् हसति च हसतो हसन्ति हरिणाक्ष्या।  
अधरः पल्लवमङ्घ्री हंसौ कुन्दस्य कोरकान् दन्ताः॥

कष्टं जीवति गणिका गणकोऽपि च राजसेवको वैद्यः।  
दिवसे दिवसे मरणं परस्य यच्चित्तरञ्जनं वृत्तिः॥

कठिनकुचौ तव बाले तरलसरोजाक्षि तावकं चक्षुः।  
कुटिलसुकेशि कचास् ते मिथ्या भणितं कृशाङ्गि तव मध्यम्॥

कचभारात् कुचभारः कुचभाराद् भीतिमेति कचभारः।  
कचकुचभाराज् जघनं कोऽयं चन्द्रानने चमत्कारः॥

कदलीकरभसमानां कलयति यो रूपकॢप्तिम् अतिरुचिराम्।  
सोपायाद् दृढयोगं गमितोरसिकोपकरणविषयतया॥

कज भज विकासमभितस् त्यज संकोचं भ्रमत्ययं भ्रमरः।  
यद्यपि न भवति कार्यं तथापि तुष्टस् तनोत्ययं कीर्तिम्॥

कलभ तवान्तिकमागतम् अलिमेतं मा कदाप्यवज्ञासीः।  
अपि दानसुन्दराणां द्विपधुर्याणामयं शिरोधार्यः॥

कलहान्तरिताप्रलपनम् अतः परं नायकस्य शिक्षा च।  
संभोगाविष्करणं कुलटा संकीर्णमिति च शृङ्गारः॥

कलमाः पाकविनम्रा मूलतलाघ्रातसुरभिकल्हाराः।  
पवनाकम्पितशिरसः प्रायः कुर्वन्ति परिमलश्लाघाम्॥

कलरवकण्ठकरम्बित- कलरवकलकण्ठकूजिते सुरते।  
तव मनुमीलितलोचन- माननमवलोकितुं प्रिये कलये॥

कलयति कुवलयमाला- ललितं कुटिलः कटाक्षविक्षेपः।  
अधरः किसलयलीला- माननमस्याः कलानिधिविलासम्॥

कलये किसलयमधरं शङ्के पङ्केरुहं करद्वन्द्वम्।  
मन्ये मनसिजवेत्रं गात्रं नेत्रैकमोहनं तन्व्याः॥

कलिकलुषसङ्कटाकुल- कुटुम्बसंवलनखेदविकलस्य प्रतिनिधिरिव प्रवासः संसारविरागसुखसमुद्रस्य॥

कमलाः पाकविनम्रा मूलतलाघ्रातसुरभिकह्लाराः।  
पवनाकम्पितशिरसः प्रायः कुर्वन्ति परिमलश्लाघाम्॥

कमलाचिबुकोन्नायी कृष्णस्य करः करोतु कल्याणम्।  
मुकुर इव नीलवृन्तो भाति नितान्तं तदाननं येन॥

कमलाकुचकनकाचल- जलधरमाभीरसुन्दरीमदनम्।  
अधिततशेषफणावलि- कमलवनीभृङ्गमच्युतं वन्दे॥
_________
कमलाकुचकनकाचलजलधरमाभीरसुन्दरीमदनम्।  
अधिततशेषफणावलिकमलवनभृङ्गमच्युतं वन्दे॥

कमलासनकमलेक्षण- कमलारिकिरीटकमलभृद्वाहैः।  
नुतपदकमला कमला करधृतकमला करोतु मे कुशलम्॥
_________
कमलासनकमलेक्षणकमलारिकिरीटकमलभृद्वाहैः।  
नुतपदकमला कमला करधृतकमला करोतु मे कमलम्॥

कमलं तव पदकमले विमले मम देहि चञ्चरीकत्वम्।  
नान्यत् किमपि च काङ्क्षे पश्चाद् गानं किमस्ति भिक्षायाः॥

कमनीयतारहारा चन्दनपरिहसितचारुनीहारा।  
परिचितपाण्ड्यविहारा कमलमुखीयं कराञ्चदुपहारा॥

कन्दलयत्यानन्दं निन्दति मन्दानिलेन्दुचन्दनकम्।  
मन्दयति मन्दभावं संधत्ते संपदोऽपि सत्सङ्गः॥

करिमदपरिमलवाही वहति बहिर्गिरिसरित्समीर इति।  
मृदुगर्भान्तर्मावं न जहाति गुहागृहस्य हरिगृहिणी॥

कर्कशतर्कविचार- व्यग्रः किं वेत्ति काव्यहृदयानि।  
ग्राम्य इव कृषिविलग्नश् चञ्चलनयनावचोरहस्यानि॥

कर्माणि यानि लोके दुःखनिमित्तानि लज्जनीयानि।  
सर्वाणि तानि कुरुते जठरनरेन्द्रस्य वशमितो जन्तुः॥

कर्तुमकर्तुं शक्तः सकलं जगदेतदन्यथाकर्तुम्।  
यस्तं विहाय रामं कामं मा धेहि मानसान्यस्मिन्॥

कस्तूरिकामृगाणाम् अण्डाद् गन्धगुणमखिलमादाय।  
यदि पुनरहं विधिः स्यां खलजिह्वायां निवेशयिष्यामि॥

कस्य करान्न स्खलिता नीरनिधिक्लेदपिच्छिला लक्ष्मीः।  
भृगुचरणधूलिपरुषे हृदि परिबद्धा हरेः स्थिरेयमभूत्॥

कति कति न लताः कलिताः संचरता चञ्चरीकरसिकेन।  
नलिनि भवन्मधु मधुरं यत् पीतं तत् तदेव परिपीतम्॥

कविषु दधतमुत्कर्षं विस्फुरदनवद्यहृद्यवाग्वर्षम्।  
इह खलु खलप्रधर्षं श्रीहर्षं नौमि हर्षसंघर्षम्॥

कविरहिताः कविलापा जायन्ते कण्ठशोषणायैव।  
संमुखगतः कविश्चेत् भवति कुलपितापि कविकुलपितैव॥

खिद्यति कूणति वेल्लति विवलति निमिषति विलोकयति तिर्यक्।  
अन्तर्नन्दति चुम्बितुमिच्छति नवपरिणया वधूः शयने॥

खिन्नालसनयनान्तं खिन्नालिकलग्नकुन्तलस्तबकम्।  
वदनमवलुप्ततिलकं मदनं नेदयति दवयति धृतिं मे॥

किं मधुना किं विधिना किं सुधया किं च वसुधयाखिलया।  
यदि हृदयहारिचरितः पुरुषः पुनरेति नयनयोरयनम्॥

किमकारि मन्दमतिना रतिपतिना कामतन्त्रनिपुणेन।  
स्यूतासि हरिणनयने हन्त हृदि स्नेहतन्तुना न तनौ॥

किमिति सखे परदेशे गमयसि दिवसान्धनाशया लुब्धः।  
वर्षति मौक्तिकनिकरं तव भवनद्वारि काञ्चनी वल्ली॥

किं खलु रत्नैरेतैः किं पुनरभ्रायितेन वपुषा ते।  
सलिलमपि यन्न तावकमर्णव वदनं प्रयाति तृषितानाम्॥

किं क्रूरं फणिहृदयं पुनरपि किं क्रूरमङ्गनाहृदयम्।  
क्रूरात्क्रूरतरं किं पतिसुतधनहीनकामिनीहृदयम्॥

किं कुप्यसि कस्मैचन सौरभसाराय कुप्य निजमधुने।  
यस्य कृते शतपत्त्र प्रतिपत्त्रं तेऽद्य मृग्यते भ्रमरैः॥

कुचदुर्गराजधान्योर्मध्येमार्गं मृगीदृशो मदनः।  
किमकृत नाभीवापीमपि रोमालीतमालवनरेखाम्॥

कुसुमं कोशातक्या विकसति रात्रौ दिवा च कूष्माण्ड्याः।  
अलिकुलनिचयै रुचिरं किं तु यशः कुमुदकमलयोरेव॥

कुसुमितलताभिरहताप्यधत्त रुजमलिकुलैरदष्टापि।  
परिवर्तते स्म नलिनी लहरीभिर्लोलिताप्यघूर्णत सा॥

लब्धार्धचन्द्र ईशः कृतकंसभयं च पौरुषं विष्णोः।  
ब्रह्मापि नाभिजातः केनोपमिमीमहे नृप भवन्तम्॥

लक्ष्मीश्चपला भार्या नतोन्नतं वेश्म विषमयी शय्या ।  
का तव निद्रागुलिका निश्चिन्तः स्वपिषि यद्बलाद्विष्णो ॥

नागविशेषे शेषे शेषेऽशेषेति संहृते जगति।  
हंस्यसिकालं कालङ्का लङ्कालङ्घने स्तुतिर्भवतः॥

मारमणमुमारमणं फणधरतल्पं फणाधराकल्पम् ।  
मुरमथनं पुरमथनं वन्दे बाणारिमसमबाणारिम् ॥

नासामौक्तिकमबले किमधरबिम्बेन विद्रुमं कुरुषे।  
दृष्ट्या गुञ्जाबीजं शिव शिव भूयस्तदेव हसितेन॥

नीतं नवनवनीतं कियदिति पृष्टो यशोदया कृष्णः।  
इयदिति गुरुजनसंसदि करधृतराधापयोधरः पातु॥

मृदुलवलिललितमध्यं पृथुलकुचं चारु विपुलभूजघनम्।  
पुन्नागस्पृहणीयं स्फुरति वनं यौवनं च नारीणाम्॥

नष्टे वारिजविपिने कष्टे नष्टेऽथ मालतीनिकरे।  
तत्किं जीवति लोके मूलकमकरन्दबिन्दुना यदलिः॥

मदनस्य मधुरिव मधोर्वनान्त इव चूत इव वनान्तस्य ।  
चूतस्य पिक इव भवान् कृतार्थतायै ममाधुना जातः ॥

मधुधारेव न मुञ्चसि मानिनि रूक्षापि माधुरीं सहजाम्।  
कृतमुखभङ्गापि रसं ददासि मम निम्नगा यथाम्भोधेः॥

मधुकर तव करनिकरैः किं किं क्रान्तं वनं न कुसुमानाम्।  
तद्वद सरसिजकमले लब्धं किञ्चिद्यदन्यतस्तत्किम्॥

मधुप इव मारुतेऽस्मिन्मा सौरभलोभमम्बुजिनि मंस्थाः।  
लोकानामेव मुदे महितोऽप्यात्मामुनार्थितां नीतः॥

मधुरः सुधावदधरः पल्लवतुल्योऽतिपेलवः पाणिः।  
चकितमृगलोचनाभ्यां सदृशी चपले च लोचने तस्याः॥

मधुरस्वना धृतोर्णा मण्याभरणा सुशोभना सुदती।  
मत्स्कन्धोचितदण्डा भिक्षो दयितास्ति किं न मे वीणा॥

नैताः स्वयमुपभोक्ष्यसि मोक्ष्यसि जलदोषरादिषु क्वापि।  
तत्किं तत्र न मुञ्चसि मुक्ता मुक्ता भवन्ति यत्रापः॥

मलिना अपि संयमनात्कुटिला अपि सुमनसां समागमतः।  
बाला अपि मुक्तानामनुषङ्गान्निर्जरत्वमुपयान्ति॥

मलिनयितुं खलवदनं विमलयति जगन्ति देव कीर्तिस्ते।  
मित्त्राह्लादं कर्तुं मित्त्राय द्रुह्यति प्रतापोऽपि॥

मलिनेऽपि रागपूर्णां विकसितवदनामनल्पजल्पेऽपि।  
त्वयि चपलेऽपि च सरसां भ्रमर कथं वा सरोजिनीं त्यजसि॥

नन्दनजन्मा मधुपः सुरतरुकुसुमेषु पीतमकरन्दः।  
दैवादवनिमुपेतः कुटजे कुटजे समीहते वृत्तिम्॥

मर्दितरावणकंसौ सरयूयमुनाविहारिणौ देवौ।  
अर्पितविप्रकुमारौ हरिपतिहरिकेतनप्रियौ वन्दे॥

नवनीतमम्ब न मया हृतमिति सशिरोविधूननं वदतः ।  
मुखमच्युतस्य कलये कुण्डलपर्यायचुम्बितकपोलम् ॥

नितरां नीचोऽस्मीति त्वं खेदं कूप मा कदापि कृथाः।  
अत्यन्तसरसहृदयो यतः परेषां गुणग्रहीतासि॥

मुण्डो जटिलो नग्नश्छत्त्री दण्डी कषायचीरी वा।  
भस्मस्मेरशरीरो दिशि दिशि भोगी विजृम्भते दम्भः॥

न्यायमधीते सर्वस्तनुते कुतुकान्निबन्धमप्यत्र ।  
अस्य तु किमपि रहस्यं केचन विज्ञातुमीशते सुधियः ॥

पाटीर तव पटीयान्कः परिपाटीमिमामुरीकर्तुम्।  
यत्पिंषतामपि नृणां पिष्टोऽपि तनोषि परिमलैः पुष्टिम्॥

पातयति हृदयदेशे प्रियजनगर्भे पुनः पुनर्मुग्धा।  
वर्णितमदनातङ्का बाष्पवतीं भावमन्थरां दृष्टिम्॥

पात्रापात्रविवेको रोहण तव नास्ति यज्जडप्रकृतेः ।  
पिशुनजनमुषितरत्नस्तदाशु भवितासि गण्डशेषवपुः ॥

पृष्ठे कञ्चुकमुक्त्यै सुतनुरसव्यं प्रहिण्वती पाणिम्।  
हन्तुमिव चित्तहरिणं यूनस्तूणादिवेषुमादत्ते॥

पन्नगधारिकराग्रो गङ्गोमालक्षितोऽङ्गदोऽग्रभुजः।  
शशिखण्डशेखर उमापरिग्रहो मुहुरनादिरवतु त्वाम्॥

पश्यति परस्य युवतिं सकाममपि तन्मनोरथं कुरुते।  
ज्ञात्वैव तदप्राप्तिं व्यर्थं मनुजो हि पापभाग्भवति॥

पिशुनत्वमेव विद्या परदूषणमेव भूषणं येषाम्।  
परदुःखमेव सौख्यं शिव शिव ते केन वेधसा सृष्टाः॥

प्राचीकुङ्कुमतिलकं पूर्वाचलरोहणैकमाणिक्यम्।  
त्रिभुवनगृहैकदीपं वन्दे लोकैकलोचनं देवम्॥

प्रधनाध्वनि धीरधनुर्ध्वनिभृति विधुरैरयोधि तव दिवसम्।  
दिवसेन तु नरप भवानयुद्ध विधिसिद्धसाधुवादपदम्॥

प्रोञ्छति धाराऽऽसारैर्जीर्णकुटीपटलपातिभिर्जलदः ।  
विरहदिनावधिरेखाः सममायूरेखया हलिकवध्वाः ॥

रूढस्य सिन्धुतटमनु तस्य तृणस्यापि जन्म कल्याणम्।  
यत्सलिलमज्जदाकुलजनस्य हस्तावलम्बनं भवति॥

रजनीषु विमलभानोः करजालेन प्रकाशितं वीर।  
धवलयति भुवनमण्डलमखिलं तव कीर्तिसन्ततिः सततम्॥

रमणीयः स हि पुरुषो रमणी यत्रैव रज्यति विदग्धा।  
श्लोकः स एव सुभगश्चित्तं सक्तं हि यत्र रसिकस्य॥

रविरपि न दहति तादृग्यादृक्संदहति वालुकानिकरः।  
अन्यस्माल्लब्धपदो नीचः प्रायेण दुःसहो भवति॥

रे लाङ्गलिक निषद्याक्रोडे लोहं पुरा यदद्राक्षीः।  
स्पर्शस्पर्शविशेषात्तदखिलमजनिष्ट हेम नृपयोग्यम्॥

रुष्टे का परपुष्टे मन्दे का हन्त मारुते चर्चा।  
त्वयि गतवति हृदयेशे जीवनदातापि जीवनं हरति॥

रुचिरस्वरवर्णपदा रसभाववती जगन्मनो हरति।  
तत्किं तरुणी नहि नहि वाणी बाणस्य मधुरशीलस्य॥

रुधिरविसरप्रसाधितकरालकरवालरुचिरभुजपरिघः।  
झटिति भ्रुकुटिविटङ्कितललाटपट्टो विभाति नृपभीमः॥

साधारणतरुबुद्ध्या न मया बद्धस्तवालवालोऽपि।  
लज्जयसि मामिदानीं चम्पक भुवनाधिवासिभिः कुसुमैः॥

साहजिकरूपवत्या भवति भवत्या विभूषणं भारः।  
सर्वाङ्गसौरभिण्या दमनकवल्ल्याः किमालि कुसुमेन॥

सा कविता सा वनिता यस्याः श्रवणेन दर्शनेनापि।  
कविहृदयं विटहृदयं सरलं तरलं च सत्वरं भवति॥

सूते सूकरयुवती सुतशतमत्यन्तदुर्भगं झटिति ।  
करिणी चिराय सूते सकलमहीपाललालितं कलभम् ॥

सहृदयजनदुर्भिक्षात्तपसि कियच्चिरमये सरसकविते ।  
त्वत्सूतिकागृहमभूद्भविष्यति त्वच्चितापि मद्रसना ॥

स जयति चित्रचरित्रो यस्य हि वरचरणपुष्करकरेणुः।  
महिषीमृषिसिंहस्य प्राजीजनदपि वृषोदये हेतुः॥

सखि पतिविरहहुताशः किमिति प्रशमं न याति नयनोदैः।  
शृणु कारणं नितम्बिनि मुञ्चसि नयनोदकं तु सस्नेहम्॥

समदमतङ्गजमदजलनिस्यन्दतरङ्गिणीपरिष्वङ्गात्।  
क्षितितिलक त्वयि तटजुषि शङ्करचूडापगापि कालिन्दी॥

सम्पदमतरललभ्यामनन्यसामान्यबहलदर्पनिधेः।  
पुष्णातु चित्तयोनेरघटितघटनापटीयसी विभुता॥

सन्ततमुसलासङ्गाद्बहुतरगृहकर्मघटनया नृपते।  
द्विजपत्नीनां कठिनाः सति भवति कराः सरोजसुकुमाराः॥

समुपागतवति दैवादवलेहां कुटज मधुकरे मा गाः।  
मकरन्दतुन्दिलानामरविन्दानामयं यतो मान्यः॥

सत्यं तपः सुगत्यै यत्तप्त्वाम्बुषु रविप्रतीक्षं सत्।  
अनुभवति सुगतिमब्जं त्वत्पदजन्मनि समस्तकमनीयम्॥

शबरकुमारिलगुरवो मण्डनभवदेवपार्थसारथयः।  
अन्ये च विश्वमान्या जयन्ति सन्त्रायमाणतन्त्रास्ते॥

शिवयोः सुधा-हरिद्रा-  
दीप्तिमतोः सारभृज् जगत्-पित्रोः।  
त्रिभुवन-विघ्नध्वंसी करि-  
कल्पः कश्चिद् अरुणिमा जयति॥

श्लेष्मागारे वसतिर्जातास्माकं तदत्र मा यात।  
आन्दोलनच्छलादिह निवारयन्तीव मौक्तिकानि विटान्॥

शोकं मा कुरु कुक्कुरु सत्त्वेष्वहमधम इति मुधा साधो।  
कष्टादपि कष्टतरं दृष्ट्वा श्वानं कृतघ्ननामानम्॥

शुष्यति कण्ठो बहुधा व्यथते शीर्षं श्रमाम्भसा क्लेद्ये ।  
किमु कश्चन रोगस्ते नहि नहि मूर्खेण मम विवादोऽभूत् ॥

सोडुमलमस्मि नाहं सुन्दरि मन्दागमाद्विलम्बं ते।  
पञ्चशरास्त्रहतं मां सञ्जीवय चारुगात्रि परिरम्भैः॥

स्तनयुगमुक्ताभरणाः कण्टककलिताङ्गयष्टयो देव।  
त्वयि कुपितेऽपि प्रागिव विश्वस्तास्ते रिपुस्त्रियो जाताः॥

सुहृदि निरन्तरचित्ते गुणवति भृत्ये प्रियासु नारीषु।  
स्वामिनि शक्तिसमेते निवेद्य दुःखं जनः सुखी भवति॥

सुजनानामपि हृदयं पिशुनपरिष्वङ्गलिप्तमिह भवति।  
पवनः परागवाही रथ्यासु वहन्रजस्वलो भवति॥

सुकपरिविन्दः शब्दः सुब्रह्मण्यस्य वाचकः केन।  
स्तनभरनमिता नारी केनोपायेन रञ्जयेत्कान्तम्॥

सुरतं तदेव सुरतं यत्नाल्लब्धं यदन्यनारीषु।  
सन्तत्यै दाररतिः कण्डूशमनाय चेटिकागमनम्॥

सुविरलमौक्तिकतारे धवलांशुकचन्द्रिकाचमत्कारे।  
वदनपरिपूर्णचन्द्रे सुन्दरि राकास्ति नात्र संदेहः॥

स्वपरप्रतारकोऽसौ निन्दति योऽलीकपण्डितो युवतीः।  
यस्मात्तपसोऽपि फलं स्वर्गः स्वर्गेऽपि योषितोऽप्सरसः॥

स्वर्णैणाजिनशयनो योजितनयनो दशास्यदिग्भागे।  
मुहुरवलोकितचापः कोऽपि दुरापः स नीलिमा शरणम्॥

तरुणिमनि कलयति कलामनुमदनधनुर्भ्रुवोः पठत्यग्रे।  
अधिवसति सकलललनामौलिमियं चकितहरिणचलनयना॥

तव कुवलयाक्षि वक्षसि कुण्डलिता कापि काञ्चनी कान्तिः।  
कुसुमेषोर्विजिगीषोर्भवति च भवतीह भूयसी कण्डुः॥

तव तन्वि तरुणपुण्यादम्बरमणिमकरसङ्क्रमो जातः।  
अधिवेणि भवति नियमः फलमविलम्बेन भावि कामस्य॥

तव विरहे मलयमरुद्दवानलः शशिरुचोऽपि सोष्माणः।  
हृदयमरुतमपि भिन्ते नलिनीदलमपि निदाघरविरस्याः॥

तिष्ठति गृह एव सदा सहते न जनस्य दृष्टिपातमपि ।  
दुर्गतकवयितुरुक्तिस्तेन सह पतिव्रतेव भजति चिताम् ॥

तिग्मरुचिरप्रतापो विधुरनिशाकृद्विभो मधुरलीलः।  
मतिमानतत्त्ववृत्तिः प्रतिपदपक्षाग्रणीर्विभाति भवान्॥

त्वद्विरहमसहमाना निन्दति बाला दिवानिशं शम्भुम्।  
राहुमपि रामचन्द्रं रामानुजमपि च पन्नगारातिम्॥

त्यक्त्वापि निजप्राणान्परहितविघ्नं खलः करोत्येव।  
कवले पतिता सद्यो वमयति खलु मक्षिकान्नभोक्तारम्॥

उचितामुपास्य रुचिताम् अभिधेहि गिरं निरन्तरावहितः।  
अप्यायतिमति पुरुषे प्रभुणा कलुषेण भूयते कथिते॥

उदरम्भरिता लोके तवैव नान्यस्य दुःशका दृष्टा।  
उत्सृष्टपुरीषमपि स्वादूकुर्वन् वराह यद् भु क्षे॥

उद्ध्रियमानेन्दुकरैर् उन्मज्जत्यन्धकारवारिनिधेः।  
क्वापि क्वापि विलग्न- च्छायाजम्बालधोरणी धरणी॥

उदितं मण्डलमिन्दो रुदितं सद्यो वियोगिवर्गेण।  
मुदितं च सकलललना- चूडामणिशासनेन मदनेन॥

उल्लङ्घ्य सरिदरण्य- ग्रामगिरीन् कामकातरा यान्तु।  
अभिसारिण्य इवान्तस्- तृष्णां निगदन्ति न स्वयं सुधियः॥

उन्नयति नाभिनिम्नान् मुक्तावलिपाशि रोमराजिनलम्।  
स्मरशबरः स्तनभूधर- निपतत्तरुनाक्षिपक्षिबन्धाय॥

उपभुक्ताशेषवृषं धावन्तं मृगशिरेशभोगाय।  
कः खेचरकेसरिणं पश्यतु भास्वन्तमन्तकप्रतिमम्॥

उपदिशति लोकवृत्तं वितरति वित्तं विनोदयति चित्तम्।  
उत्तम्भयति महत्त्वं विद्या हृद्या सुराजसेवेव॥

उपहरणं विभवानां सम्हरणं सकलदुरितजालस्य।  
उद्धरणं सम्साराच्चरणं वः श्रेयसेऽस्तु विश्वपतेः॥

उपकाराय न जातः सपदि सुजातः क्व जातवैरेऽपि।  
ग्रासयति ग्रस्तोऽपि द्रोहिणममृतानि रोहिणीरमणः॥

उपरिगतं हि सवर्णं हृत्वा करतो ददासि रन्तुं मे।  
धन्यः सरोजयुगलं त्वक्त्वा स्तनयुगमथास्पृशत् कृष्णः॥

उपविशति नृपनियुक्तः केनचिदन्येन वा जनेनोक्तः।  
निजवेशजातिसमुचितम् आसनमालोक्य सेवते सुमतिः॥

उत्तारयति विपत्ताव् इति धनवत्तामपेक्षते क्षितिपः।  
चेन्नेह तदुपयोगस् तं नियतं वित्तसंचयो रोगः॥

उत्थाने सभ्यानाम् उत्तिष्ठति याति तेषु यातेषु।  
मतमन्तरापि राज्ञो विज्ञायाशीःप्रदो बहिरुपैति॥

वाचयति नान्यलिखितं लिखितमनेनापि वाचयति नान्यः।  
अयमपरोऽस्य विशेषः स्वयमपि लिखितं स्वयं न वाचयति॥

वासुकिगरलोपप्लवमुत्तीर्णा हर्षमीयुरस्वप्नाः ।  
शनकैरुपसर्पन्तं हालाहलविप्लवं न जानन्तः ॥

वीर त्वद्रिपुरमणी परिधातुं पल्लवानि संस्पृश्य।  
न हरति वनभुवि निजकररुहरुचिखचितानि पाण्डुपत्त्रधिया॥

वस्तुनि चिराभिलषिते कथमपि दैवात्प्रसक्तसङ्घटने।  
प्राक्प्राप्तान्यपि बहुशो दुःखानि परं सुखानि जायन्ते॥

वेणीबन्धमहीनं कृष्णं नेत्रान्तमचलरूपं तम्।  
कुचमस्याः स्वीकुर्वन्पुरुषो लीलां वहत्यहो शम्भोः॥

विद्वत्कवयः कवयः केवलकवयस्तु केवलं कपयः।  
कुलजा या सा जाया केवलजाया तु केवलं माया॥

विद्या विनयोपेता हरति न चेतांसि कस्य मनुजस्य।  
काञ्चनमणिसंयोगो नो जनयति कस्य लोचनानन्दम्॥

विपरीतमविपरीतं यद्रतमन्यत्तदेव विपरीतम्।  
तरुमारोहति लतिका नारोहति च लतिकां तरुः क्वापि॥

विप्रियमप्याकर्ण्य ब्रूते प्रियमेव सर्वदा सुजनः।  
क्षारं पिबति पयोधेर्वर्षत्यम्भोधरो मधुरमम्भः॥

विरला जानन्ति गुणान्विरलाः कुर्वन्ति निर्धने स्नेहम्।  
विरलाः परकार्यरताः परदुःखेनापि दुःखिता विरलाः॥

विश्वास्य मधुरवचनैः साधून्ये वञ्चयन्ति नम्रतमाः।  
तानपि दधाति मातः काश्यपि यातस्तवापि च विवेकः॥

वियति विलोलति जलदः स्खलति विधुश्चलति कूजति कपोतः।  
निष्पतति तारकाततिरान्दोलति वीचिरमरवाहिन्याः॥

व्याकरणसूत्रजालं कण्ठस्थीकर्तुमिच्छतः शम्भो ।  
शक्तिं मे विश्राणय कण्ठस्थीकृतविषोरगो हि त्वम् ॥

याचकवीरो धन्यः करदानग्राहकः स्वदातृभ्यः।  
कुरुते पराङ्मुखं वा ह्यतिनम्रं वा हरत्यसौ पुण्यम्॥

यः पठति लिखति पश्यति परिपृच्छति पण्डितानुपाश्रयति।  
तस्य दिवाकरकिरणैर्नलिनीदलमिव विकास्यते बुद्धिः॥

यदि षट्पदी सरोजे मकरन्दं सादरं मुहुः पिबति।  
तर्ह्यधिकाष्टपदी किं भगवत्पदपङ्कजे रसं न पिबेत् ॥

यदि कुप्यसि नास्ति रतिः कोपेन विनाथवा कुतः कामः।  
कुप्य च कोपय च त्वं प्रसीद च त्वं प्रसादय च कान्तम्॥

यदि मत्तोऽसि मतङ्गज किममीभिरसारसरलतरुदलनैः।  
हरिमनुसर खरनखरं व्यपनेष्यति ते स करटकण्डूतिम्॥

यद्यपि खदिरारण्ये गुप्तौ वस्ते हि चम्पको वृक्षः।  
तदपि च परिमलमतुलं दिशि दिशि कथयेत्समीरणस्तस्य॥

यैस्त्वं गुणगणवानपि सतां द्विजिह्वैरसेव्यतां नीतः।  
तानपि वहसि पटीरज किं कथयामस्त्वदीयमौन्नत्यम्॥

यस्य न सविधे यदिता दवदहनस्तुहिनदीधितिस्तस्य।  
यस्य च सविधे दयिता दवदहनस्तुहिनदीधितिस्तस्य॥

यत्र पतत्यबलानां दृष्टिर्निशिताः पतन्ति तत्र शराः।  
तच्चापरोपितशरो धावत्यासां पुरः स्मरो मन्ये॥

योषिद्वसन्तकोकिलशरदिन्दुषु कविकुलेन मुषितेषु ।  
व्यथते नैयायिकवटुरवशेषितधूमवह्निघटतन्तुः ॥

योऽस्ति शिवो युष्माकं सोऽस्माकं भिद्यते शिवान्नितराम् ।  
वदतीति लिङ्गिनि जनान्पश्यति गिरिजा सशङ्कमङ्गार्धम् ॥

युगपत् स्वगण्ड-चुम्बन-  
लोलौ पितरौ निरीक्ष्य हेरम्बः।  
तन्-मुख-मेलन-कुतुकी  
स्वाननम् अपनीय परिहसन् पायात्॥